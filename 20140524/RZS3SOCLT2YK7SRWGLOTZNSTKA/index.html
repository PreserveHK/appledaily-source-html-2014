<html><header><meta charset="utf-8"><title>水仍偏黃帶沙將軍澳屋苑要水務署賠償</title></header><body><h1>水仍偏黃帶沙<br>將軍澳屋苑要水務署賠償</h1><p>【本報訊】將軍澳區逾10萬名居民前晚受食水變黃泥水影響，在家中「冇飯開、冇涼沖」，至昨日多個屋苑的供水仍然混濁，有屋苑緊急清洗水缸，揚言會向水務署追討賠償。亦有居民組織帶同黃泥水樣本，抗議署方指變質食水無損健康，要求交代。<br>記者：劉柏麟　胡恩宏<br>水務署指前晚水質已逐步恢復正常，但昨早續有君傲灣及廣明苑居民投訴，「食水仍然偏黃，仲見到有沙喺裏面」。多個屋苑包括廣明邨及重災區富康花園等，管理處昨午臨時召來承建商，放走水缸內大量黃泥水並進行清洗，冀初步濾清食水後，稍後再安排大規模清洗全屋苑水缸。</p><p>叫屋苑「自己洗水缸」</p><p>廣明苑居民洪先生埋怨管理處，前日事發後「一直冇講明啲食水唔用得，傍晚煮好晒飯，朋友打電話嚟話啲水唔用得，啲餸要倒晒！」屋苑經理陳先生則喊冤，指管理處不下10次聯絡水務署，惟署方回覆均模稜兩可，「冇話係乜嘢事啲水唔清，亦冇話啲水用唔用得，只留低一句：『屋苑自己洗水缸啦』」；以致屋苑管理處無辜遭到居民的指摘。<br>事件中水務署涉隱瞞，未向居民公佈食水有問題，署方熱線稱是「黃泥水」，擔心影響巿民健康；惟發言人回覆卻指是水管內積聚的沉澱物，導致出水的混濁度上升，對健康無影響。廣明苑及富康花園管理處昨均表明，會考慮向水務署追討賠償有關損失。</p><p>大聯盟遞交水樣本</p><p>將軍澳中心居民代表聯同西貢區議員方國珊及陳繼偉等，組成「將軍澳屋苑大聯盟」，昨一行數人到灣仔水務署總部抗議，並遞交一瓶黃泥水樣本，要求署方化驗是否毋損健康。代表指事件令屋苑及居民要放走大量黃泥水，部份食肆亦無法營業，要求署方免收涉事的水費。<br>水務署則重申，水質混濁是人員維修調景嶺配水庫故障水掣，復供水後沖起水管內熟石灰、鐵或礦物質，這些沉澱物不會影響安全。至於昨日個別屋苑的食水混濁度仍比平時高，相信是前天混濁度較高的食水，進入了大廈的水箱和私人喉管。該署共接獲16宗將軍澳區食水變黃的投訴，署方辯稱事件不涉及任何人士疏忽或失當。</p></body></html>