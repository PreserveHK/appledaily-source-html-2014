<html><header><meta charset="utf-8"><title>【七筆思議】一言棠：數字人生 - 歐錦棠</title></header><body><h1>【七筆思議】一言棠：數字人生 - 歐錦棠</h1><p>有人說政治是隻鬼，你不惹它，它也找上門來，所以任憑如何口硬心淡，堅持不問世事，也是枉然。政治猶如冤魂現眼，揮之不去，就算蠻荒部落也講政治，因為有人的地方，就有人性的貪婪和軟弱，千古如是、四海皆準。<br>相比起政治，數字更支配人生，自呱呱墜地起我們便開始倒數着過日子，玩着數字遊戲，未生兒育女未計回報先計投資總額；未夠秤望穿秋水等夠十八，過四十扭盡六壬望減十八；日日返工等放工、放工等出糧、出糧等錢使、個個月睇住紅簿仔做人，尾數有幾多個零就有幾多安全感。公司想上市先造靚盤數，生產總值就是一個國家的命數，今日唔知聽日事都使錢搵人睇紫微斗數，sales要跑數，差人抄牌都要交數，就連facebook開個post都要睇數字作自我鼓勵，有幾多個讚、幾多人瀏覽，明天的post要打破今日的post，所以你要明白，生活和數字根本就是切肉不離皮。</p><p>數字暗藏玄機</p><p>本來物以類聚、人以群分，偏偏我們族類卻會以數字冠名，好命的叫十三姨、十二少、十三郎就略帶幾分浪漫，如果叫阿十、阿七就代表一嚿飯，有名唔叫要代之以數字一般好人有限，因為最多用的都是囚犯，《les miserable》（孤星淚）裏的主角24601是罕有的例外，而007的受愛戴程度更是人名編號中的異數。三合會組織內不同職份也用數字區分，如：438、489、426等均有來源和特別含意，公開談論一向是忌諱。不過既然三合會也有愛國的，大家有興趣不妨當掌故上網查找資料溫故知新。例如三合會中阿head所謂「大路元帥」代號是489，三數相加就是21，而三合會元祖「天地會」號召反清復明，亦稱洪門，洪字拆開就是「三八廿一」，表面無厘頭，實則暗藏玄機。又例如未睇過聖經，只要睇過電影《凶兆》都知三條六係魔鬼代號，無論生肖誰屬一概擰歪面避之則吉，而自03年以來，每提廿三條，港人就眼眉跳，偏偏666加23就等於689？所以，香港人，你懂的。<br>數字雖如貞子纏身，主宰一切，但有時亦可棄如敝屣，例如遊行人數一邊話9萬8千6，另一邊話51萬幾，中間機構話17萬，無所適從，條數點計？閣下既非華爾街大鱷，亦非愛恩斯坦再生，數字之事，真係識條鐵咩？所以，出得嚟行，講理念，靠意志，鬥韌力，憑良心，更加晒氣勢，既然為香港走過這段路，你知道就夠了。</p><p>【一言棠】<br>撰文：歐錦棠<br><br>除表演藝術，也酷愛文字、影像及武術，其文章往往一針見血。<br><br>本欄逢周五刊登</p></body></html>