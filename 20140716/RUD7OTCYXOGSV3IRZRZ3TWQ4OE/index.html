<html><header><meta charset="utf-8"><title>中環迷你裙：物流股蟹貨拜拜 - Samantha</title></header><body><h1>中環迷你裙：物流股蟹貨拜拜 - Samantha</h1><p>港股有個怪現象，就是有批上市的半新股，首幾日掛牌連殼價都未到，隻先達物流（6123）兩日炒高四成，而家先6億幾市值，做成衣生意的恒寶企業（1367）炒咗兩日，市值都係3億幾，兩者集資額1億元都冇，呢啲細細隻，捉到路固然贏大鑊，但最大風險喺，能唔能夠將手上的火棒掟番出去？<br>若揀穩陣啲，曾經係去年半新股浪潮中，屬散戶至愛的嘉里物流（636）要起風雲。<br>淘寶的出現，令大家對順豐神咁拜，其實最頂級的牌子，都係揀返一流的物流企業，喺Jimmy Choo網上訂鞋，送貨的是「使命必達」嗰間，品牌都唔希望慳咗錢，輸了名聲。<br>嘉里物流唔做頂爛市，主攻毛利率較高的B2B，門檻高的大客，旗下約40客戶是來自國際首100大品牌，公司講到明，唔會單純搶佔市場份額。<br>嘉里去年核心純利8.86億元，按年增長8.7%，毛利率為14.4%，按年增加0.4個百分點，成績表不過不失，但業績公佈後一個月，嘉里物流頻頻回購，7月僅過了一半，已進行六次回購，最新一次回購價是12.7元，股價在過去幾個月以來慢慢煮，收集市場上的蟹貨，成功挑戰四個月高位，距離歷史新高只有12%！<br><br>Samantha<br>本欄逢周三、五刊出</p></body></html>