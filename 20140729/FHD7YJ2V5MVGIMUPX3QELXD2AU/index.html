<html><header><meta charset="utf-8"><title>羅霖含淚爆遭家暴劉坤銘嘲博宣傳</title></header><body><h1>羅霖含淚爆遭家暴<br>劉坤銘嘲博宣傳</h1><p>羅霖下月踏入49歲，去年她與前仁濟主席劉坤銘結束16年婚姻，一直有傳她曾被家暴，昨日她在九龍灣出席有份投資的醫療中心開幕時，首次開腔承認曾遭家暴，羅霖眼紅聲震說：「我啱啱同小朋友喺新加坡返嚟，我都嘗試同前夫做番朋友同打招呼，但佢都冇乜理睬。」</p><p>「發生過一次」</p><p>之後羅霖含着淚水爆料：「呢兩年我最困擾係有幾個人誹謗我，用手法誤導小朋友心理，我要講其實真正原因係家暴，發生喺我身上，發生過一次。」羅霖謂不想嚇倒小朋友，所以沒有報警，她說：「佢哋喺房裏衝出嚟問，我只係話普通嗌交。」<br>事後本報記者致電羅霖，她透露家暴約兩年半前發生，但不想形容當時情形，問有否受傷？她說：「唔係好犀利，我冇還手，因為都唔識反應，之後我提出分居。我都唔想小朋友介入咁複雜嘅情緒入面，希望佢哋乜都唔知，只係知道爹哋、媽咪性格唔啱。」家暴事件後心情如何？她說：「平復咗好耐，我都唔記仇。」<br>至於劉坤銘昨接受本報訪問時，五次嘲諷前妻用家暴做宣傳，他不屑說：「呢個係一個宣傳，攞呢樣嚟做一個宣傳，我諗我冇需要答，婚姻已經係完咗，我唔想再答佢有關宣傳嘅嘢。」會否想澄清？他說：「佢實際上講咗好多唔同嘅嘢，根本都唔需要澄清。」分居後再見不是朋友？他說：「我哋實際上係維持一個關係，佢係三個細路仔嘅媽咪，我係三個細路仔嘅嗲哋。」</p><p>「佢不過翻炒」</p><p>對於前妻指一直被攻擊，覺得是暗示你嗎？劉坤銘說：「如果我要講佢嘅嘢，就唔會咁樣啦！已經過咗咁長時間，佢只不過係要嚟翻炒，要嚟做宣傳。」會否因金錢問題導致現時關係破裂？他說：「所有嘢都已經解決咗，好多嘢喺文件上已經澄清晒。」擔心小朋友問起家暴事件嗎？他說：「實際上如果呢件事過咗咁耐，佢唔想影響小朋友嘅，佢應該唔講，唯一嘅理由係佢用嚟宣傳。」<br>採訪、攝影：羅慧敏、藍文浩</p></body></html>