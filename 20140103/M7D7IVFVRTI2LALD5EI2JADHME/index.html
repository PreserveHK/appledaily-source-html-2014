<html><header><meta charset="utf-8"><title>【七筆思議】一言棠：習總排隊 - 歐錦棠</title></header><body><h1>【七筆思議】一言棠：習總排隊 - 歐錦棠</h1><p>某晚老婆忽然對着她手中smartphone大叫：「嘩！習總排隊買包喎！」<br>「有乜咁稀奇？」我略帶不屑地答。<br>於是老婆同時把雙眼和聲線同時放大一倍再重複她說話：「喂！習總排隊買包喎！」<br>「So what ?」我不屑到雙眼反用當年萬梓良經典對白回答。<br>「廣東道日日都有班自由行排隊買包㗎啦！肯排隊咪好囉，之不過……人家有本事入LV掃貨人哋嘅事，何必詆毀人係雜種咁冇品……」話口未完，老婆睬我都儍，兜電話屏幕就伸到我眼前，原來是微博上的相片，相中顯示有個細眼蠟個靚頭肥中坑正在食店內排隊。我一望之下，不得了！即時聲線提高八度大叫：「嘩！習總排隊買包喎！」這回超反眼兼不屑的輪到老婆。<br>在今天，中國人肯排隊可能是新聞，而領導人滲入平民百姓家排隊更是重中之重的新聞！「微服出巡」這四字自古以來對於平民百姓就有種被居高臨下的權位去體貼民情的幸福，是凡夫俗子向貴人叨光、沾采的良辰吉日。而那間包子店𢭃了習總書記21大元人仔，誠如平靚快正地被「臨幸」，執了一劑，以後相片應該當牆紙般貼個鋪天蓋地，好過畀錢中央台死攝爛攝賣廣告，不必客氣，因為陪同習總搵食的宣傳官員亦交足貨，跟足時下「民以食為天，有嘢相機食先」規矩，食物照先上傳，證明老細貨真價實幫襯，並非齋排隊為吹水。</p><p>自我形象宣傳</p><p>微服出巡中外皆有，最近奧巴馬就被拍到攜同保鑣排隊買雪糕，被問為何帶保鑣？他答：因為我是總統；那為何要排隊？則答得簡單而有力：因為我是公民。帶保鑣，因為知道自己身份對世界有舉足輕重的影響，要排隊，因為知道「秩序」就是維繫一個完整社會之本，由上而下，不應乖離。孔夫子強調的「禮」，其實可總結為「秩序」的體現，不過講了二千多年，學說入了民生、落了根、卻長不穩，到72年還被人批鬥到聲名狼藉，嗚呼哀哉！所以一旦暴發，土豪當家的時候，就只會說：我帶保鑣，因我是某某；我不用排隊，也因我是某某。禮，早拋諸腦後。<br>奥巴馬買雪糕，與當年肥彭食蛋撻一樣，都是過親民一橋藉故做騷。政治人物做騷天經地義，沒有對與錯，只有高與低，做到自我形象宣傳之餘，能成為平民的好榜樣就難能可貴，習總排隊食平民飯，借買包子做「自餵」騷，教早已禮崩樂壞的國民秩序之重要，比起梁振英勞師動眾扮民主搞諮詢自我感覺良好的「自慰」騷自然高下立見，蚊髀同牛髀。</p><p>【一言棠】<br>撰文：歐錦棠<br><br>除表演藝術，也酷愛文字、影像及武術，其文章往往一針見血。<br><br>本欄逢周五刊登</p><p>足本收睇《亂噏24》x鄭秀文@杜琪峯；再有卓韻芝！<br>周一至周五《亂噏24》約定你： http://bit.ly/appletalk24  </p></body></html>