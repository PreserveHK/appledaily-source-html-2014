<html><header><meta charset="utf-8"><title>旅行社踢爆　旅客要脅「唔搞大佢唔投你票」蔣麗芸為選票忽然正義</title></header><body><h1>旅行社踢爆　旅客要脅「唔搞大佢唔投你票」<br>蔣麗芸為選票忽然正義</h1><p>【本報訊】民建聯立法會議員蔣麗芸昨率眾「佔領」郵輪，矢言是為扶助屬「弱勢社群」的豪華郵輪旅客。她與美麗華旅遊周旋後，狠稱對這屬「世叔伯」李兆基旗下的「大企業」表示遺憾，「𠵱家先明白有時點解弱勢社群，對大企業咁反感」。不過，旅行社踢爆她忽然正義，是因旅客動用選票及「死敵」長毛要脅她，「你唔幫我哋搞大佢，我唔投你投長毛（梁國雄）」。<br>記者：劉漢權　劉永明</p><p>記者昨早趕赴海運碼頭，在岸邊訪問仍留在郵輪的團友，相距頗遠，但有「元秋」之稱的蔣麗芸仍能在高層甲板對隔岸約10米的記者投訴：「旅行社冇高層嚟安慰大家，連一啲咁嘅態度都冇，太差啦！」<br>蔣稱趁新年偕丈夫遊下龍灣，每人團費1.3萬元，無法登岸觀光，失望而回。她更「參與抗爭」代團友出頭，下午1時許與美麗華旅遊代表談判時，架上黑超滔滔不絕：「團費你就袋晒，我蔣麗芸交咗1.3萬，佢又交咗幾多幾多，你就封蝕本門，佢哋就冇保障。」談判不歡而散。<br></p><p>至傍晚6時，蔣麗芸才離開郵輪，與旅遊業議會主席胡兆英接受訪問，而胡也應蔣要求「澄清」旅客並非霸佔郵輪。蔣麗芸聲言是為「弱勢社群」的郵輪旅客抗爭，批評美麗華旅遊「呢啲大企業，喺呢啲問題上、不經常發生嘅問題上，都絲毫不肯妥協嘅話呢。我覺得呢啲大企業，非常值得令我講一句，表示遺憾。」她說旅行社只要肯作出一點心意及賠償，團友都會開心，「因為呢架船包晒，旅行社一定好大利潤，咁你稍為讓利畀老百姓，又何樂而不為呢？」她又說見到團友捱餓很心痛，「咁多小朋友，有啲小朋友肚餓到喊啊，我見到佢喊」。<br></p><p>美麗華高層斥旅客騎劫郵輪</p><p>對於行動影響下一班航程的旅客，她說只因旅行社態度太強硬：「我都唔想影響到下一班，我都為香港人着想，我打電話，都唔知打咗幾多次，（旅行社）後尾先派到一位嚟。」出身富裕家庭的她，雖已任立法會議員約兩年，但經過昨天的抗爭後始有所頓悟，「𠵱家先明白有時點解弱勢社群，對大企業咁反感」。<br>不過，美麗華旅遊總經理李振庭晚上接受商台節目《左右大局》電話訪問時斥旅客騎劫郵輪，又說曾與當時在船上的蔣麗芸多次通電話，形容蔣「好慘」，指旅客以選票要脅她，「你唔幫我哋搞大佢，我唔投你投長毛（梁國雄）」。主持人隨後再電話訪問蔣麗芸，蔣初時表示「冇聽到」有旅客以選票要脅，但馬上又說「有」。她解釋沒聽到「投長毛」言論，但承認有旅客指「蔣小姐我哋一路好支持你，你都要幫我哋呀」！<br>有指部份旅客曾經用錢擲職員，她否認，辯稱旅客「只係擲落張枱」。蔣表示，旅客當初並未有怪罪美麗華，只是船上美麗華職員態度惡劣，才導致事件惡化。</p><p>蘋民洗版
</p><p>冼敏研<br>元秋，點解要佔領郵輪咁唔理性呀？<br><br>Oishi Yelu<br>對霸佔船隻的旅霸行為，要依法處理。霸飛機就實拉，如果霸船無法例管，蔣麗芸都有責任。上法庭判退幾多錢就最公道。<br><br>Peter Ng <br>蔣元秋聚眾鬧事，騎劫郵輪，勒索旅行社，知法犯法，罪加一等。<br><br>Wai Ming Pong<br>芸姐好野，不如即席示範跳海，表達不滿！<br><br>Samantha Lam <br>丟咗元秋落海餵鯊魚我願意一蚊賠償都唔要。<br><br>Zac Law<br>真係可惜，咁咪由佢，架船唔好返香港囉。<br><br>Tiffany Hung<br>人哋蔣小姐的身份是受害人，唔通自己有份都唔出聲咩？<br><br>節錄自蘋果日報facebook留言</p></body></html>