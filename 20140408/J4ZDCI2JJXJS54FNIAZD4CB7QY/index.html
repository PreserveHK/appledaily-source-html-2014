<html><header><meta charset="utf-8"><title>中門大開：國際唱衰策略 - 添馬男</title></header><body><h1>中門大開：國際唱衰策略 - 添馬男</h1><p>馬丁陳太北美唱衰共產黨之行，已經引起美國媒體關注，其實香港已經淡出國際視野好耐，今次美國出到副總統拜登，從政治姿態而言，係要向北京顯顯顏色，如果美國真係重新啟動《香港關係法》，國會關注香港自治地位變化，咁就有嘢睇，美國九十年代關心香港事務者，好似波洛茜議員，今日已是奧巴馬倚重之黨友重臣，北京肯定會重炮攻擊馬丁及陳太，但後果就會適得其反，令美國在香港事務上採取更主動。<br></p><p>極左路線有破壞冇建設</p><p>近兩年北京對港政策全線左轉，強硬鷹派主導，一改老董下台後和風細雨方式，有恃無恐，噏得出就噏，完全不顧政治後果，當香港人冇到，好似被林鄭逢迎為「一錘定音」之饒戈平，竟然狂言將內地國家安全法例引申至香港，咁搞法北京任何睇唔順眼之事，都可以直接為香港立法，咁咪就係一國一制囉，呢種極左言論，對政改大局只有破壞而冇建設可言，你話國際社會點睇香港自治前景。兩年前夾硬捧上深紅特首梁振英，已經觸動香港人對「赤化」之恐懼。當時幕後為梁上位拉線，向中央力sell之人，包括董建華，有否諗過後果？現時終於逐步浮現，真正現眼報。<br>赤化恐懼令本土意識迅速抬頭，首當其衝是國教，梁振英當選第一波大規模上街抗爭就係反國教，大家唔好睇小梁當選、赤化恐懼與反國教運動對台灣學運影響，所謂「香港今日、台灣明日」，論述由此而起。跟手旺旺集團被視為紅色同路人，入侵台灣媒體，收購中時及中天有線電視，林飛帆發起反媒體巨獸運動，學運再起，背後同樣係來自「赤的恐懼」，到反服貿佔領立院，赤的恐懼及近兩年香港極左風所產生嘅示範效應，正式影響到台灣本土民情輿情。<br>為咗支撐一個冇民望嘅特首，不惜用各種手法粗暴整治香港傳媒，向鍾庭耀作文革式批鬥，喺香港挑起大小政治鬥爭火頭，以為大權在握就可以為所欲為，置北京及香港長期利益不顧。呢種極左鬥爭思維，為中國毀滅高度自治提供好好嘅證據，台灣、美國主流媒體會認為係北京有意加強操控而夾硬嚟。<br>如果我係泛民及本土派，就會「加大力度」，在國際及台灣輿論層面唱衰梁振英，凸顯香港高度自治正面臨嚴重威脅，以阻止特區極左政治鬥爭路線繼續橫行！<br><br>添馬男</p></body></html>