<html><header><meta charset="utf-8"><title>中環在線：上市唔夠一年　保利文化換舵手 - 李華華</title></header><body><h1>中環在線：<br>上市唔夠一年　保利文化換舵手 - 李華華</h1><p>今年3月先至上市、股價仲潛緊水嘅拍賣行保利文化（3636），噚日宣佈換董事長。原董事長陳洪生今年已經64歲，屆退休年齡，於是退下來，由母公司保利集團董事長徐念沙出任保利文化董事長，即日生效。<br>根據網上資料，57歲嘅徐念沙係已故國家領導人、軍委副主席劉華清女婿，佢曾任海軍東海艦隊導彈護衛艦副艦長及國際引水員，之後做過不同集團嘅高層，舊年5月出任保利集團董事長。<br>講番保利文化，呢隻股今年初挾住「中國蘇富比」之名招股上市，招股價33蚊，初段爆升到42.6蚊高位之後，一直上唔番呢個位，四月中之後股價更一直潛水，噚日收市報26.95蚊。高位入咗貨嘅股民，暫時都未望到家鄉，可能要寄望新人事新作風，希望換來新董事長，有機會收復失地啦。</p></body></html>