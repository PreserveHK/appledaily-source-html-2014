<html><header><meta charset="utf-8"><title>尹光開騷變羅生門祥嫂嬲爆高志森</title></header><body><h1>尹光開騷變羅生門<br>祥嫂嬲爆高志森</h1><p>網上電台「新光台」前晚在北角新光戲院啟播，節目主持之一的吳綺莉和李居明邀請洪金梅（祥嫂）做嘉賓訪問，祥嫂看完尹光的演唱會借機在電台吐苦水，事緣是高志森找尹光在新光做三場名為《尹光唱盡新馬腔》，演唱會入面有不少是新馬師曾（祥哥）生前的首本名曲，但是祥嫂對此事一無所知，所以當她看到有關宣傳的時候，即刻七孔生煙，祥嫂說：「本來睇宣傳好嬲，想畀信新光同尹光，我可以畀禁制令㗎嘛！」<br>作為主辦商盛世天劇團創辦人的李居明即指劇本是出自高志森手筆，因為在新光上演，所以李居明問高志森有沒有告知祥嫂有關演唱會的事，高志森直認未有通知祥嫂。李居明說：「我覺得唔恰當，所以聯絡丘亞葵，透過佢搵祥嫂。」結果祥嫂表示大人不記小人過，她又應邀入場睇尹光，不是要求尹光道歉，之後更表明需要道歉的人是高志森。</p><p>高志森呻食死貓
</p><p>高志森昨對於祥嫂和李居明的指控，作出反擊，他接受電話訪問時說：「呢個死貓我哽唔落，我好委屈囉！個騷唔係我主辦，我負責做製作，要搵係主辦，祥嫂要怪唔係怪我。」高志森越講越激動，他續說：「其實我唔明點解要知會祥嫂，尹光喺個騷度只係用祥哥唱腔，又唔係講祥哥私生活，就算打招呼都係主辦老闆李居明去通知。」</p></body></html>