<html><header><meta charset="utf-8"><title>【壹週刊】男友少爺病發陳嘉寶自己埋單閂車門</title></header><body><h1>【壹週刊】男友少爺病發<br>陳嘉寶自己埋單閂車門</h1><p>【壹週刊】Anjaylia陳嘉寶同有米闊少黃頌祈拍拖，但我哋壹仔之前都見證過，呢位男友度縮到食飯都要女友埋單，前幾日我哋又大開眼界喇。<br>早幾日喺銅鑼灣撞到Anjaylia同男友當街當巷蹺住手拍拖行街，第一站，Anjaylia去運動用品店買嘢，黃頌祈初初都有陪女友揀衫，但睇咗陣，少爺仔見攰，索性坐梳化等，女友埋單，更加蹺埋雙手扮睇唔到。<br>後來轉戰city’super，黃頌祈終於似番個人，肯讓張圓櫈俾女友坐，梗係啦，又係Anjaylia俾錢，要坐低簽卡埋單嘛。<br>買夠行夠，坐的士走人，黃頌祈一開的士門，第一個擒上車，殿後嘅Anjaylia惟有自己上車閂車門。連幫女士開車門咁簡單嘅男士風度都冇，真係睇到火都嚟埋！<br> <br>iPhone版下載： http://goo.gl/1SDaWF <br>Android版下載： http://goo.gl/xfQS8D <br>壹週Plus網頁： http://nextplus.nextmedia.com/  </p></body></html>