<html><header><meta charset="utf-8"><title>【七筆思議】鄒四的夢幻之旅：飛虎 - 鄒凱光</title></header><body><h1>【七筆思議】<br>鄒四的夢幻之旅：飛虎 - 鄒凱光</h1><p>我不是「警匪片」的fans，我對警隊的認識，就只有軍裝與CID，後來才知道還有重案組及緝毒科，如果不是因為看了陳嘉上導演96年拍的《飛虎》，我可能到現在仍未知道有「飛虎隊」存在！所以我認為《飛虎》不單是陳嘉上導演至今至有型的作品，《飛虎》更奠定了普羅大眾一個概念，「飛虎隊」的成員個個都似王敏德咁型，媾嘅女都似李若彤咁索，而由於從來冇人見過真「飛虎隊」成員的樣子，呢個概念一直沿用到上年！直至《飛虎出征》出現，把「飛虎隊」成員以一個全新手法包裝，讓觀眾可以有更多的選擇，「飛虎隊」除了有王敏德、余文樂咁靚仔又有型，亦有像阿澤、曾國祥及我的類型！但話雖如此，彭浩翔當日找我演出時，我的第一個直接反應是：「幾好笑吖！入正題喇！搵我咩事？」，「我真係搵你演飛虎隊員呀！」我依然無法相信，於是我反問阿彭：「你真係覺得我似飛虎隊？！又冇王敏德咁型！我得個高字㗎咋，唔fit又唔靈活㗎？！」阿彭以一貫導演的口吻回應我：「型唔型，靈唔靈活就拍出嚟嘅箒，着住套制服，唔fit都變好fit喇！」<br>電影出街後，我有一位朋友F致電給我，劈頭第一句就鬧：「我以為《飛虎出征》最後會揭盅，其實你哋全部係有精神病，以為自己係飛虎隊，跑返去果度唔係總部，而係精神病院！」我其實覺得呢個結局不俗，但見朋友F來勢洶洶，絕非善意，於是我冷冷地送上了一個爛gag：「片名就叫《飛虎瘋人院》！」對方冷冷的一笑：「好好笑呀！不過都好笑唔過一班完全唔似飛虎隊嘅人喺度話自己係飛虎隊……囉！」我禮貌地反問對方：「其實你有見過真正飛虎隊成員嗎？你肯定個個都係王敏德咁款？！你肯定全地球上，冇幾個係咁款同咁身手嘅飛虎隊？」朋友F騎虎難下，以鐵一般的語氣回答我：「我肯定！我肯定任何一個飛虎隊成員，都係好有型！」<br></p><p>飛虎隊真面目
</p><p>上星期日我從電視的新聞直播中，看到真正的飛虎隊成員，看到真正飛虎隊的行動過程，我心裏有一份不敢宣諸於口的感覺，直至我看到朋友F在facebook上的status，我釋懷了！<br>「可能睇慣電影裏面啲飛虎隊，見到真正嘅飛虎隊行動之後，我覺得……其實《飛虎出征》嗰幾件原來都算型！」<br>我尊重也感激每一位除暴安良的警隊成員，但我從不覺得他們是英雄，都只是電影把人與事都英雄化而已，說到底他們都只不過是「打份工」，沒有王敏德般有型不打緊，盡忠職守就足夠了！</p><p>【鄒四的夢幻之旅】<br>撰文：鄒凱光<br><br>集編劇、導演、演員、主持於一身的中年漢，有着男人的浪漫。<br><br>本欄逢周四刊登</p><p>【壹錘定音】星期一至五，早上8點開咪！<br> http://hk.apple.nextmedia.com/livestream/channel/lishow <br> <br>立即更新Android《蘋果動新聞》app<br> https://bitly.com/appledailyandroidapp  </p></body></html>