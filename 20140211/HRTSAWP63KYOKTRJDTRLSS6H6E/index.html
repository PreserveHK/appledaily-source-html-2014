<html><header><meta charset="utf-8"><title>體壇拾趣：快艇炒76人賀CP3復出</title></header><body><h1>體壇拾趣：<br>快艇炒76人賀CP3復出</h1><p>基斯保羅（CP3）傷癒復出，快艇狂勝！快艇喺周日NBA常規賽主場迎戰76人，CP3唞咗超過一個月之後，終於可以再落場，結果呢支洛杉磯球隊以破球會淨勝對手紀錄，大炒76人，贏123:78，差距足足有45分。</p><p>淨勝對手45分創紀錄
</p><p>其實快艇喺今季已經破過一次紀錄，喺上年11月以39分之差大勝公牛，之前嘅紀錄已經係77/78球季，贏巫師前身華盛頓子彈37分。CP3膊頭傷癒，今場波即刻以正選披甲，快艇一開波就打出一段13:0攻勢，76人班球員好似仲未瞓醒咁，頭19次投射中得兩球，一下子就輸到5:30，主隊到完第1節以46:15遙遙領先。<br>CP3今場波都係就住嚟打，上陣23分鐘都有7分同8次助攻貢獻，當中梗係包括餵靚波畀好拍檔比歷克格芬，招牌撞板交波畀佢大力入樽。格芬今仗拎到26分，佢喺上半場因為足踝受傷，提早返入更衣室，不過到比賽末段可以返入場，相信冇乜大礙，可以同CP3喺周日明星賽拍住上。76人今仗慘敗，新人王卡達威廉士貢獻14分，但有8次失誤。</p><p>就住嚟打免再傷</p><p>CP3賽後話：「有得打番波真係開心，唞咗咁耐再落番場都有好多諗法，一方面要小心唔好太出力消耗過大，但見大家打得咁好，真係想留力都留唔住，唔想打斷咁順嘅節奏。」<br>CP3復出可喜可賀，至於今季飽受傷患困擾嘅湖人就慘，周日主場86:92輸畀公牛又傷一件，復出冇耐嘅尼殊因為左腳受傷退下火線，暫時都未知要唞幾耐。<br>另外，噚日網上突然傳出比歷克格芬喺加州一間咖啡店，見到近排麻煩多多嘅歌星Justin Bieber喺度鬧事，格芬上前勸唔掂之後將佢一嘢撳落地下，大快人心。</p></body></html>