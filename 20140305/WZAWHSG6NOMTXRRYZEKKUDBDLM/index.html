<html><header><meta charset="utf-8"><title>48歲阿城媾女新招Instagram網交18 o靚模</title></header><body><h1>48歲阿城媾女新招<br>Instagram網交18 o靚模</h1><p>古語有云「香車配美人」，天王郭富城靚車戰車就大把，自從同熊黛林分手之後，城城一直都未搵到心水靚女坐上佢架戰車。<br><br>回復自由身後，48歲嘅城城追上潮流，潮玩時下年青人至愛嘅Instagram，除關注好友張智霖同余文樂外，似乎關注嘅亮點，係亞洲地區睇得上眼嘅嫩口0靚模。<br><br>其實之前已經報道話，話城城愛用Instagram識女性新朋友，但估唔到城城睇中嘅「城中女」，有18個咁多。昨日有雜誌幫佢做咗個小總結，俾城城mark咗嘅，有嚟自中港日韓同馬來西亞等地18位火辣辣0靚模，當中最嫩口嘅，係做過「動主播」19歲嘅許雅婷（Kabby）。<br><br>城城先後去過Kabby有份演出嘅電影《微交少女》首映禮，同舞台劇《伊甸》後台探班，Kabby直認城城好欣賞佢演出話:「佢睇完我套《微交少女》讚我做得好，話第一次拍戲表現好放。」至於再追問佢同城城私下有冇約會，佢就封嘴唔講，似乎唔想步葉熙祺後塵，因借緋聞作話題炒作，而被降格為朋友。《微交少女》顧名思義……似乎城城欣賞作品，亦欣賞得相當仔細而且有眼光。<br><br>另一位「城中女」係DaDa師妹、擁「33D」上圍﹑有「國產 Leah Dizon」嘅Moka（方媛）。屬內地幫嘅佢長住上海，係活躍人氣「淘（寶）女郎」，上載唔少性感相喺Instagram引得城城關注。Moka被問到同城城關係時，就好小心指:「我和他只是朋友，沒有其他的再可回應了!」<br><br>第三個就係曾承認透過Instagram同城城傾過偈嘅「魔鬼胸」蔚雨芯，表示自己係透過跳舞老師Sunny Wong認識城城，問到有冇食過飯？佢就話：「有......冇呀，呢啲我唔回應喇。」<br><br>睇嚟今次城城透過Instagram識朋友，都可以放心好多，因為大家都警覺性高咗、唔會亂爆嘢，希望穩坐「城中女」寶座，同時間當大家未正式攻城成功前，應該會想同城城有另一個關係——就係成為城城一直漏風聲自編自演嘅電影女角。</p></body></html>