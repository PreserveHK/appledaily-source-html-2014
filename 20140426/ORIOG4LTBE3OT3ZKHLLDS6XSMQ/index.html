<html><header><meta charset="utf-8"><title>Baby施冧功　婆媳冇拗撬</title></header><body><h1>Baby施冧功　婆媳冇拗撬</h1><p>【上海直擊】劉嘉玲、Angelababy（楊穎）、林志玲、趙薇及桂錀鎂等中港台三地靚人，前晚齊齊現身上海，出席英倫時裝品牌Burberry舉行的旗艦店活動，同場還有新「姬魔」Cara Delevingne行騷。眾女星齊齊鬥性感，當中Baby最為搶鏡，身穿紫色蕾絲上衣，襯寶石紗裙，透視一雙美腿，搶鏡程度力壓台灣第一女神林志玲的deep v谷胸晚裝裙，而嘉玲與趙薇則以品牌簽名式的風褸示人。<br>Baby近日時間大多與男友黃曉明糖黐豆去旅行，早前更與他父母一齊去南韓，為曉明母親慶祝生日，她表示：「係一齊去慶祝，有十幾個人，同埋佢爹哋媽咪，佢好錫屋企人，希望帶佢哋環遊世界，佢屋企人好人同好好玩。」</p><p>嘉玲心痛偉仔</p><p>Baby透露與曉明送了手錶給未來奶奶：「係心意，佢好鍾意，唔係貴，心意緊要啲。」記者笑言曉明媽生日願望會否想二人結婚，她表示：「冇，佢哋好開通，所以同佢哋相處冇壓力。」提到有指蔡少芬爆響口指她們想快結婚生B，Baby笑言：「冇，係傳聞，只係講過自己鍾意小朋友，唔知點解傳成咁，下次唔會多講啲乜嘢。」</p><p>此外，嘉玲透露近日忙為與梁家輝、謝君豪合作的舞台劇籌備：「2000年同家輝合作過，嗰時唔識舞台劇，𠵱家認識咗，知乜嘢係享受。」提到梁朝偉失落香港金像獎影帝，有否安慰對方？嘉玲表示：「唔會，不過自己有少少唔舒服，作為一個獎項佢輸得起，一代宗師係梁朝偉，套戲攞到咁多獎，點解佢冇攞獎。」<br>採訪、攝影：曾小嘉</p></body></html>