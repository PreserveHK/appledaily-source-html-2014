<html><header><meta charset="utf-8"><title>馮仁昭四圍超：阿夢老公赤裸玩仔下體 - 馮仁昭</title></header><body><h1>馮仁昭四圍超：阿夢老公赤裸玩仔下體 - 馮仁昭</h1><p>阿夢（岑寶兒）上月19號低調嫁咗畀圈外男朋友莫如迪（Dickson），仲喺尖沙嘴假日酒店擺咗十圍，淨係請咗《怪談》拍檔梁思浩，所以有好多人都唔知阿夢結咗婚。偏偏就喺阿夢出嫁第二日就有人報料，話佢老公係花花公子，空心老倌，仲虛有其表。</p><p>阿夢：係玩得好癲</p><p>噚日又有人報料繼續數臭阿夢老公Dickson，仲提供咗一啲旅行照，相入面Dickson同一班男性友人醉到面紅紅，成班除晒衫攬埋一堆，仲圍攻男友人下體，之後佢啲朋友仲喺街除褲小便，打出個八月十五同埋重要部位，認真失禮。馮仁昭噚日打畀新婚阿夢，佢笑住咁話：「係咩？我老公其實識好多朋友，佢去過外國留學，嗰班我知係邊啲朋友，係幾玩得，我覺得冇問題，係玩得好癲，佢哋都係同普通人一樣。」</p><p>至於講到老公Dickson被指係花花公子同空心老倌，做咗人老婆嘅阿夢表現寬宏大量話：「人人都有過去，人哋都話我點點點，我自己都有拍拖，佢有唔奇，我都知佢好多嘢，我哋其實識咗十幾年，係今年頭先喺埋一齊，我覺得佢越來越好。」<br>阿夢同老公Dickson年頭拍拖，唔夠半年就結婚，被問到係唔係奉子成婚，退出返屋企相夫教子？阿夢話：「冇，有啱節目都會做，生小朋友我都想盡快，隨緣喇！」<br>撰文：馮仁昭</p><p>【壹錘定音】6月4日早上8點開咪!<br> http://hk.apple.nextmedia.com/livestream/channel/lishow <br><br>立即更新Android《蘋果動新聞》app<br> https://bitly.com/appledailyandroidapp </p></body></html>