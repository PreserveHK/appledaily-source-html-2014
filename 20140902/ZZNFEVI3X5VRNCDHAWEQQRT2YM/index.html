<html><header><meta charset="utf-8"><title>魚樂無窮：一隻被遺忘的高息股 - 唐牛</title></header><body><h1>魚樂無窮：一隻被遺忘的高息股 - 唐牛</h1><p>指數微升10點，但其實暗藏殺機，8月澳門賭收僅288.76億澳門元，按年跌6.1%，為今年最差，早已由天堂重回凡間嘅濠賭股，開始有走向地獄迹象，藍籌孖寶銀娛（027）及金沙（1928）齊挫3%，後者更一浪低於一浪，肉酸到暈。港交所（388）上周五絕地反彈後，噚日未能延續強勢，提防彈完再散。</p><p>港通潛升回報12% </p><p>資金轉戰兩大板塊──醫藥股及公用股。前者大部份有業績支持，高處未算高，短期肯定係市場焦點；後者則明顯因股息回報吸引受青睞，美國十年期債息僅得2.3厘，不排除有人趁高沽債，轉戰本地高息股，近日港元持續強勢，話唔定就係呢筆資金作怪。<br>今日推介一隻早被市場違忘嘅高息股──港通控股（032）。叫得高息股，息誘能力梗係有番咁上下。翻查紀錄，公司自2006年起無間斷派息，準時過公司出糧畀你，每年總額同為30仙，以現價6.72元計，息率達4.5厘，好過唔少公用股。事實上，港通主要資產為五成西隧股權以及39.5%大老山隧道股權，另經營道路電子收費及駕駛學校業務，以及證券投資，儼然一隻公用股。公司手持淨現金達13億銀，超過市值一半，每股NAV達10.47元，PB只得0.67倍。港通業務如此紥實、派息如此穩定、資產如此豐厚，完全係蔗渣價錢燒鵝味道，噚日先至創52周新高，明顯係資金追落後所為，用4厘息做目標，可見7.5元，潛在回報12%！<br><br>唐牛<br> https://www.facebook.com/tongcow88 </p></body></html>