<html><header><meta charset="utf-8"><title>異動空間：衞生麻雀式炒股 - 魏力</title></header><body><h1>異動空間：衞生麻雀式炒股 - 魏力</h1><p>終於捱過4月，過去一周，魏力處身的蘋果投資版，靜過圖書館自修室，同事偶而閒談，講嘅係「晏晝叫乜外賣？」「Playoff超刺激！」「噚晚有冇睇歐聯？」報價機熄了，錢都draw走埋，即時新聞唔係「瀉」就係「插」，洗完倉可再散水，廿大升幅榜的股份，一係用幾萬蚊mark高，一係創新低後技術反彈，入市意欲跌到負數。<br>李小加公佈滬港通細則，AH大折讓股又落鑊，魏力隨手用紙寫低個價，買入一拖（038）及津創環保（1065），埋單每隻又輸廿格，引證承接力極為薄弱，個市只剩少數炒鬼，購買力有限，升勢自然難以持續。短期都係玩「衞生麻雀」，買股票齋用把口追好了。<br>講返個市，結算日虛挾321點後，翌日原棍奉還，可見淡友絕對未鳴金收兵，更係為所欲為，邊挾指數邊開淡倉，戲肉相信將於本月上演。騰訊（700）啡底股失守，金山軟件（3888）高位唔見三成，銀娛（027）、金沙（1928）大成交爆落，無運行。新經濟股強撈冇幸福，宜及早離去。異動股可留意中信資源（1205），劣市下大成交突破下降軌，處於各主要平均線之上，MACD雙牛動力十足。</p><p>魏力<br> http://www.facebook.com/2012jason </p></body></html>