<html><header><meta charset="utf-8"><title>膠燈討論區：歐豬希臘有分頭</title></header><body><h1>膠燈討論區：歐豬希臘有分頭</h1><p>肥頭：德叔，埋單唔該。<br>德叔：你埋單還埋單，對手唔好大動作，唔好批中我堆橙呀。<br>艇仔張：生意唔好呀，德叔，諗住食夠30蚊就送橙呀？<br>德叔：你個死仔張，啋過你把口，我放堆橙喺門口，梗係捧荷蘭拎到冠軍。<br>肥頭：你有冇咁迷信呀，唔通我養德國狼狗，德國就會贏咩？你仲無知過福嬸。<br>福嬸：做乜無啦啦拉埋我嚟講，我雖然係迷信，都唔會覺得食橙，荷蘭就可以贏世界盃。<br>艇仔張：不過話時話，荷蘭捧盃嘅機會真係好高，16強對墨西哥，實力真係一般，再望遠啲，8強對手唔係哥斯達黎加就係希臘，荷蘭入唔到4強，就唔好返屋企。<br>肥頭：分組賽都幾多冷門喎！西班牙、英格蘭出埋局，16強唔通冇得爆？<br>艇仔張：嚴格嚟講都叫做有得爆吓，應該係哥斯達黎加，隊波越打越順，對住希臘應該有計。不過馬會都開平手盤，已經睇得佢哋幾高，都唔算係大冷。<br>福嬸：哥輸就嚟瓜？呢隊波個名咁衰㗎！點會贏呀？希臘就唔同，之前佢哋叫做咩「歐豬五國」，梗係好多豬出口啦，應該搵到食，我就買希臘嘞，有成2.75倍㗎。<br>肥頭：唔通真係有儍人有儍福，星期日就知？</p><p>人物介紹：</p><p>德叔—旺角茶仔老闆<br>肥頭—吹水怪<br>祥Hi—肥頭屋村老友<br>福嬸—茶餐廳侍應<br>街霸Ken—收費電視企街sales<br>艇仔張—扮專業賭友</p><p>識睇　一定睇蘋果嘅足動世盃：<br> http://worldcup2014.appledaily.com/  </p></body></html>