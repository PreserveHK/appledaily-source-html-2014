<html><header><meta charset="utf-8"><title>隔牆有耳：群星聲演《好聲》　圓霑叔遺願 - 李八方</title></header><body><h1>隔牆有耳：<br>群星聲演《好聲》　圓霑叔遺願 - 李八方</h1><p>一把好聲，能觸動心靈，一本好書，能洗滌心靈；如果能夠將兩者結合就好到極，10年前霑叔就打造一系列發聲書《好聲》，但未竟全功，僅做咗一本李我《好聲》就離世，並向其拍檔、資深傳媒人蕭潮順留下一句遺願：「我希望為香港留下最美麗動人嘅聲音。」<br>10年後，蕭潮順好高興同恩師霑叔講：「雖然係遲咗10年嘅承諾，但我十倍奉還，做咗10本《好聲》。」蕭潮順話，當年做一本《好聲》，今次做埋五卷《射鵰英雄傳》、《帝女花》等10本，仲齊集全港好聲人物「聲演」，包有羅家英、陶傑、吳錫輝、羅蘭、林海峰等，「大家都知道《好聲》系列係做給長者聽，結果一呼百應。查良鏞先生都好支持，將佢所有小說聲音版權畀我做《好聲》」。</p><p>首批一萬本送畀老人家</p><p>蕭潮順話，首批一萬本《好聲》，莎莎「美麗人生慈善基金」主席郭少明買晒，送畀社福機構包括耆康會等，「我好希望，後輩中秋送嘢畀老人家唔會送月餅，送《好聲》，老人家仲高興」。<br>八方試聽，揭開《射鵰英雄傳》《好聲》系列，操作好簡單，只要按開關掣，再揭開書頁，先嚟一下巨雕響徹雲霄叫聲，之後，就有群星聲演，過癮。《好聲》每本賣168元。</p></body></html>