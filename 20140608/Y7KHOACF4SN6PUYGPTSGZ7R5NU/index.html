<html><header><meta charset="utf-8"><title>足動世盃：世盃32美男</title></header><body><h1>足動世盃：世盃32美男</h1><p>四年一度世界盃於香港時間周五凌晨4點開波，不想再向身邊女人講解甚麼是越位？不想再解釋皇馬、巴塞為甚麼沒有入圍？那就要學《喜劇之王》的柳飄飄話齋：「要識得借視線。」向她們介紹一班靚仔球星，肯定不會在大家睇波時問長問短，相反可能幫手提你起身睇波，因為靚仔隊隊都有，32個任你追住睇。<br>撰文：蘇芬妮</p><p>A組</p><p>【巴西】<br>尼馬(Neymar da Silva)<br>年齡：22<br>身高：175cm<br>司職：前鋒<br>穿得上巴西10號球衣，唔踢得都睇得！再加上尼馬早已洗走一身金毛MK味，港女唔like至奇。</p><p>【克羅地亞】<br>莫仙歷(Ivan Mocinic)<br>年齡：21<br>身高：180cm<br>司職：中場<br>格仔軍團又有新兵，莫仙歷有股初生之犢不畏虎嘅儍勁，絕對係熟女最愛關照嘅類型。</p><p>【墨西哥】<br>迪亞高雷耶斯(Diego Reyes)<br>年齡：21<br>身高：193cm<br>司職：中場<br>擁有孩子臉嘅雷耶斯昂藏六呎四，頂得又睇得，肯定成為女球迷嘅目標。</p><p>【喀麥隆】<br>祖爾麥迪比(Joel Matip)<br>年齡：25<br>身高：192cm<br>司職：後衞<br>於球會史浩克04做入波殺手，眼神同樣殺得死人，驟眼睇仲有幾分似美國總統奧巴馬！</p><p>B組</p><p>【荷蘭】<br>祖爾韋特文(Joel Veltman)<br>年齡：22<br>身高：183cm<br>司職：中場<br>同隊嘅前鋒尹佩斯已經三張，係時候搵後生仔接棒！韋特文絕對有潛質，斯斯文文上位有望。</p><p>【西班牙】<br>費蘭度托利斯(Fernando Torres)<br>年齡：30<br>身高：183cm<br>司職：前鋒<br>在女同事強烈要求下，筆者只好就範，選費托做代表。係啦，「王子」靚仔大晒，不解釋。</p><p>【智利】<br>阿歷斯山齊士(Alexis Sanchez)<br>年齡：25<br>身高：169cm<br>司職：前鋒<br>咪睇呢位巴塞球星細細粒，查實佢係智利人民英雄，甚至有人惡搞話佢會參選智利總統呢！</p><p>【澳洲】<br>阿當泰加特(Adam Taggart)<br>年齡：21<br>身高：183cm<br>司職：前鋒<br>打前鋒有乜好？可以入波嘛！觀眾最想睇佢入球後剝衫慶祝嘅一刻。</p><p>C組</p><p>【日本】<br>內田篤人<br>年齡：26<br>身高：176cm<br>司職：後衞<br>踢足球儼如係內田嘅副業，正職係出寫真同埋客串日劇。㗎妹對佢嗒晒糖，港女都要小心啦！</p><p>【哥倫比亞】<br>占士洛迪古斯(James Rodriguez)<br>年齡：22<br>身高：180cm<br>司職：中場<br>被譽為「天才」嘅洛迪古斯，成為歐洲球會搶手貨。點解？靚仔又好波，賣波衫都夠賺！</p><p>【希臘】<br>彭拿基奧迪斯干尼(Panagiotis Kone)<br>年齡：26<br>身高：182cm<br>司職：中場<br>流有阿爾巴尼亞同希臘血統嘅干尼，擁有典型希臘壯男身形，拍《戰狼300》續集絕冇問題。</p><p>【科特迪瓦】<br>杜奧巴(Didier Drogba)<br>年齡：36<br>身高：189cm<br>司職：前鋒<br>「非洲言承旭」嘅粗獷外表蘊藏原始獸性，難怪女士忍唔住唱「杜奧巴，很想去捕捉他！」</p><p>D組</p><p>【英格蘭】<br>勞基梳爾(Luke Shaw)<br>年齡：18<br>身高：185cm<br>司職：後衞<br>英軍新仔眉清目秀，分明係萬人迷接班人。不過早前有傳有英軍將會「出櫃」，梳爾撲出來否認勁此地無銀。</p><p>【烏拉圭】<br>史杜安尼(Christian Stuani)<br>年齡：27<br>身高：186cm<br>司職：前鋒<br>蘇亞雷斯世盃前受傷，令史杜安尼亮相機會大增，最開心當然係女球迷，唔使對住阿蘇……</p><p>【哥斯達黎加】<br>保蘭奴斯(Christian Bolanos)<br>年齡：30<br>身高：175cm<br>司職：中場<br>成熟持重嘅保蘭奴斯係球隊精神支柱，其深邃眼神拉丁味唔使chok都出晒嚟。</p><p>【意大利】<br>迪施基利奧(Mattia De Sciglio)<br>年齡：21<br>身高：183cm<br>司職：後衞<br>AC米蘭力捧嘅新星，因其外形和踢法都令人聯想起名宿馬甸尼，不過佢嘅技術仍有待磨練。</p><p>E組</p><p>【法國】<br>基沙文(Antoine Griezmann)<br>年齡：23<br>身高：176cm<br>司職：中場<br>靚仔爛玩好正常，前年佢喺大賽前蒲夜總會斷正，形象應真麻麻。</p><p>【瑞士】<br>格列沙加(Granit Xhaka)<br>年齡：21<br>身高：183cm<br>司職：中場<br>瑞士除了有糖和雞翼之外，仲有格列沙加。呢位三成C朗撈七成側田嘅球星，一樣咁姿整。</p><p>【厄瓜多爾】<br>阿基利亞(Gabriel Achilier)<br>年齡：29<br>身高：180cm<br>司職：後衞<br>阿基利亞係傳統高原鬥士，可在任何惡劣情況下扭轉局勢，係絕對可信賴的猛將。</p><p>【洪都拉斯】<br>祖安卡路士加西亞(Juan Carlos Garcia)<br>年齡：26<br>身高：188cm<br>司職：後衞<br>別跟同名委內瑞拉男模混淆，呢名效力韋根的黑人小將，有啲似美國男星丹素華盛頓㗎。</p><p>F組</p><p>【阿根廷】<br>加高(Fernando Gago)<br>年齡：28<br>身高：176cm<br>司職：中場<br>論球技，加高梗係唔及美斯，但講到樣，加高就高幾班。假如美斯是張家輝，加高肯定是靚仔馮德倫。</p><p>【波斯尼亞】<br>迪斯高(Edin Dzeko)<br>年齡：28<br>身高：193cm<br>司職：前鋒<br>曼城入球機器迪斯高係唯一筆者認識嘅波斯尼亞球員，試問唔揀佢，仲可以揀邊位？</p><p>【伊朗】<br>安沙里法特(Karim Ansarifard)<br>年齡：24<br>身高：186cm<br>司職：前鋒<br>安沙里法特被譽為伊朗傳奇球星阿里戴伊嘅接班人，但樣貌比前輩更勝十倍。</p><p>【尼日利亞】<br>約翰米基爾(John Obi Mikel)<br>年齡：27<br>身高：188cm<br>司職：中場<br>米基爾的確係成隊之中最靚仔一位，難怪喺英國女友多到數唔晒。</p><p>G組</p><p>【葡萄牙】<br>基斯坦奴朗拿度(Cristiano Ronaldo)<br>年齡：29<br>身高：187cm<br>司職：前鋒<br>揀靚仔唔寫C朗咪即係呃自己，C朗球技出眾唔使講，就算插水都插得型過人（好似係）。</p><p>【德國】<br>曉姆斯(Mats Hummels)<br>年齡：25<br>身高：192cm<br>司職：後衞<br>德國隊中型男多到暈，冇咗靚仔尤馬高列奧斯，都仲有曉姆斯，贏在起跑線啦！</p><p>【加納】<br>丹尼爾奧柏尼(Daniel Opare)<br>年齡：23<br>身高：173cm<br>司職：後衞<br>叫得Daniel似乎都係帥哥，呢位「加納吳彥祖」貌似黑人明星韋史密夫，會否出現在《MIB4》？</p><p>【美國】<br>迪斯基路特(Mikkel Diskerud)<br>年齡：23<br>身高：184cm<br>司職：中場<br>曾代表挪威出戰嘅美國球星迪斯基路特，其長髮成為球場上嘅標記，近望更有幾分似湯告魯斯。</p><p>H組</p><p>【俄羅斯】<br>迪米捷甘巴洛夫(Dmitri Kombarov)<br>年齡：27<br>身高：181cm<br>司職：後衞<br>司職後衞嘅甘巴洛夫，其實最煞食是後上入波，如果守門員是女性嘅話，相信佢嘅入球數目更驚人。</p><p>【比利時】<br>贊奴沙(Adnan Januzaj)<br>年齡：19<br>身高：180cm<br>司職：前鋒<br>曼聯新星贊奴沙早排因為拒絕俾40鎊的士錢而被女友飛咗，各位女士機會來啦！</p><p>【阿爾及利亞】<br>美斯巴(Djamel Mesbah)<br>年齡：29<br>身高：179cm<br>司職：後衞<br>曾效力AC米蘭嘅美斯巴，喺球場內不苟言笑，屬於默默耕耘型，就是呢份穩重贏得女球迷歡心。</p><p>【南韓】<br>寄誠庸<br>年齡：25<br>身高：187cm<br>司職：中場<br>睇韓星唔一定要煲劇，寄誠庸外表不遜金秀賢，可惜小將名草有主，去年被女星韓惠珍獨佔。</p></body></html>