<html><header><meta charset="utf-8"><title>魚樂無窮：康達估值平睇升三成 - 唐牛</title></header><body><h1>魚樂無窮：康達估值平睇升三成 - 唐牛</h1><p>近期推介有連串消息，先同戰友跟進一下。洛陽鉬業（3993）中期賺10億人仔，按年升66%，第二季盈利較第一季高63%，業績靚絕，公司睇好下半年鉬市場表現，強勢有望持續，股價再創三年新高，但較A股依然折讓逾四成，維持中線睇8蚊目標不變。<br>疑似殼股永利地產（864），盈警後不跌反升，正向上市新高1.08元進發，雖然一個月升足兩成，但市值4億元唔夠，PB僅0.4倍，話唔定有好消息跟尾，繼續坐定定。另一有賣殼可能嘅愛高（328），竟然喺今年高位不停回購，公司價值未盡反映，加上成交逐漸暢旺，見二字頭冇難度！<br>水務股近期強勢持續，中滔環保（1363）預喜盈利升逾75%，股價逼近上市新高，光大國際（257）中期多賺23%，股價亦見回勇。</p><p>收購頻頻　業績看俏</p><p>同為水務股嘅康達環保（6136），最近連環公佈收購，加上估值便宜，大可追落後。公司於7月以5,688萬人仔，收購國電朗新明濮陽水務100%股權，後者擁有日均處理5萬噸污水嘅BOT項目。新近又以2.7億人仔，收購山東國環產業旗下四間污水處理廠90%股權，每日可處理污水總規模達21萬噸，再配合原有48個項目，未來業績大有睇頭。<br>講估值，康達現價預測市盈率約16倍，較光國及中滔平均嘅26倍，折讓接近四成，贏晒！睇圖表，近日進入圓底炒上模式，靚爆！用同業估值打個八折做目標，可見3.94元，潛在升幅三成。<br><br>唐牛<br> https://www.facebook.com/tongcow88 </p></body></html>