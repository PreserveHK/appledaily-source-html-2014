<html><header><meta charset="utf-8"><title>一周三件：智能交通異動 - 錢雋</title></header><body><h1>一周三件：智能交通異動 - 錢雋</h1><p>中國智能交通（1900）啱啱星期三，成交量上到1,250萬股，半年少見，喺一年低位交投先行，而集團主打行頭，有得發圍，智能交通有得諗。<br>智能交通主打祖國城市道路、鐵路、公路嘅智能交通解決方案。上年尾，智能交通手頭合約達到22億銀（人仔．下同），幾乎睇齊集團上年全年收入23.9億銀，今年張成績單，應該坐定粒六。<br>據交通運輸部公佈《國家公路網規劃（2013－2030年）》，公路投入高達4.7萬億銀。而CMIC專業評估，單係未來十年，成個祖國智能交通市場規模，高達1,820億銀。塊餅咁大，智能交通有排食。</p><p>估值平絕同業</p><p>再近啲嘅係，上年阿爺整頓鐵路部，鐵路建設幾乎停晒，齊齊冇運行。而上年，智能交通喺鐵路呢瓣收入7.5億銀，只係佔總收入30%。<br>隨住今年鐵路基建重啟，中鐵總公司加快兼加碼投資目標到8,000億銀，諗到係，智能交通亦有機會分到一大杯羮，而單係呢瓣項目，可以帶動全年有靚仔業績。<br>樂觀啲計，智能交通今年EPS增長40%到0.158港銀，預測PE跌到得9.7倍。祖國近磅股大華股份，今年預測PE上到16倍、皖通科技32倍，中海科技64倍PE。智能交通平咗大大截。<br>智能交通貼住一年底，現價（1.55元）PB得0.77倍，兼比對集團上年尾，發畀大孖沙招商局資本CB，股份兌換價1.9元潛水。<br>以上面祖國同行，大華股份6.4倍PB、中海科技5.3倍，皖通科技都講緊3倍。智能交通又係平咗一大截。<br> 買智能交通，當升40%計數，上到2.1港銀，PB先啱啱1倍，今年預測PE 13倍，有排未追到以上任何一間同行。</p><p>錢雋<br>細價股專家<br>本欄逢周二、三、五刊出</p><p>【壹錘定音】星期一至五，早上8點開咪！<br> http://hammerout.hk <br><br>立即更新《蘋果動新聞》app<br> https://bitly.com/AppleDailyiOSApp <br> https://bitly.com/appledailyandroidapp  </p></body></html>