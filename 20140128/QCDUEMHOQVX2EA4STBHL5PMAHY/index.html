<html><header><meta charset="utf-8"><title>同是恒地樓　收樓質素天與地迎海執漏少過尚悅</title></header><body><h1>同是恒地樓　收樓質素天與地<br>迎海執漏少過尚悅</h1><p>【驗樓直擊】<br>涉及單位總數928伙的馬鞍山迎海1期近日正式交樓，該盤和元朗尚悅同樣由恒地（012）及新世界（017）合作發展，但收樓質素卻差天共地。資深驗樓師詹濟南日前為迎海1期一個兩房半單位驗樓，發現瑕疵少，整體評分91分，獲評「A」級，業主安樂收貨。不過，對比早前驗收的元朗尚悅，他不禁話：「嗰度（尚悅）70幾分，呢度（迎海）90幾分，我覺得尚悅業主有少少唔抵囉！」 <br>記者：吳美茸　陳家雄　攝影：梁志永</p><p>自從元朗尚悅有單位被驗過質素麻麻後，同樣由恒地和新世界合作發展的迎海1期亦同期入伙，部份迎海業主擔心會否面對如尚悅般的質素，希望本報跟進驗樓事宜。是次選擇一個兩房半單位，由資深驗樓師詹濟南檢驗。該單位實用548方呎，業主一手買入價近700萬元。<br>所謂兩房半的單位，半間房是指士多房。甫入士多房，詹sir抬頭一望說：「士多房擺部冷氣咁奇怪嘅！」尤如引導業主把它變身做工人房，於是他整個人躺臥地上，頭腳緊貼牆身，他打趣說：「如果真係做工人房，我諗嗰位姐姐都要細粒啲先得。」<br>正當在場人士討論該房究竟是用作擺放雜物，還是作工人房之際，詹濟南又發現房間似乎有點不對勁，遂拎出五蚊銀放在牆角，結果那硬幣自動「碌」向對角，他指：「地台不平，估計地台至少斜咗七毫米，要拆開地板，刨一刨個地台，再鋪返先得。如果唔整，第日喺度放櫃，要搵嘢攝住其中一隻櫃腳。」</p><p>地台不平　浴室門漏風</p><p>單位浴室外連工作平台，通往工作平台那扇門有漏風情況，於是他放張紙巾在門罅，紙巾隨即飄揚，詹sir一邊試一邊解釋：「主要由於個門框唔夠直，於是出現咗條罅隙……漏風都漏得幾犀利吓！」假如不修理的話，除了會有「呼……呼……」風聲之外，由於該處始終是浴室，若遇上像近日般的寒冷天氣，住戶在室內換衫之際，突然涼風陣陣，也會容易着涼。<br>不過，上述實屬小瑕疵，最緊要的檢驗項目之一，便是驗來去水，幸而被檢驗單位的浴室及廚房，都沒有這些問題存在，而且潔具和買樓附送的電器均操作正常，「廚房真係無嘢扣分，啲廚具，用料都好靚，手工唔錯，好似牆身採用微晶石，容易清潔，防酸防鹼，幾好！」<br>詹濟南總結說：「以100分為滿分，單位瑕疵唔多，整體有91分，算高分，攞A㗎啦！扣分嘅地方，包括露台兩塊空心磚、油漆、同埋好微細崩花，呢啲都好易執，兩、三個鐘頭可以執好晒！比較長期攞95分以上的名牌發展商，就差幾分，比較長期六、七十分嘅（發展商），梗係好好多啦！」</p><p>驗樓師：尚悅業主唔抵</p><p>記者再追問，那麼若要比較同樣由恒地及新世界合作發展的元朗尚悅時，詹濟南不禁說：「嗰度70幾分，呢度90幾分，我覺得尚悅業主有少少唔抵囉！」</p></body></html>