<html><header><meta charset="utf-8"><title>飛凳掟阿媽　再摑三巴爛賭忤逆仔收監4月</title></header><body><h1>飛凳掟阿媽　再摑三巴<br>爛賭忤逆仔收監4月</h1><p>【本報訊】持單程證來港與母團聚的失業漢，不滿被七旬母親責怪爛賭成性，竟隨手執起摺凳掟向母親，糾纏間更扭揑母親手腕兼掌摑三大巴。忤逆子昨認罪，裁判官吳蕙芳直斥正值壯年的他竟「食阿媽、住阿媽仲要打阿媽」，極不孝。她聞及辯方指他不諳香港法律，禁不住反駁：「唔通國內打人就唔係罪行咩？尤其是打阿媽㖭！」終判囚四個月。<br>記者：陳美莉　陸羽平</p><p>47歲無業被告魏忠溜，昨承認襲擊致造成身體傷害罪，控罪指他於本月十八日，於粉嶺寓所襲擊74歲母親邱美云。控方指被告於當日下午賭錢後回家，被母親責怪爛賭，爭執期間被告將摺凳掟向母親，令其左腳紅腫，更扭揑母親左手腕兼掌摑三巴。被告事後被警方拘捕，警誡下否認施襲，更直指：「我冇打阿媽，係佢打我咋！」<br></p><p>官：唔通國內打人唔係罪？
</p><p>辯方昨求情指被告與母因言語衝突始出手，望獲輕判。裁判官吳蕙芳聽罷控方案情後已火起，坦言必定會判處即時監禁，聽罷求情後怒斥：「你正值壯年兼四肢健全，點解唔搵工做？」辯方解釋被告來港後任地盤散工，惟他因言語不通被解僱。吳官聽罷不屑道：「你落嚟香港就預咗啦，你應該要面對。」<br>辯方坦言被告自知罪行嚴重，應受教訓，惟不諳香港法律，案發後已還柙逾一星期，望獲判緩刑，早與母修補關係。吳官直斥：「企喺阿媽立場，你唔去搵食，食我、住我、用我之餘，仲要攞嚟賭，我仲點同你修補關係，唔通叫阿媽忍你咩！」更斥：「我真係唔信國內同香港法律有咩分別，唔通國內打人就唔係罪行咩？由其是打阿媽添！」<br>吳官判刑時坦言：「你而家打到阿媽咁，又唔係打等齡嘅人，又唔係推一推，仲係摑幾巴，又用埋folding chair（摺凳）。更何況打阿媽，仲係74歲嘅老人家。」吳官指有云『百行以孝為先』，「你鄉下都有啦」，考慮被告行為極不孝，即時入獄四個月。<br>案件編號：FLCC 3207/2014</p><p>【我撐公投】網頁: <br> http://622popvote.appledaily.com  </p></body></html>