<html><header><meta charset="utf-8"><title>西環集中營：黑客變相為公投造勢 - 季陶</title></header><body><h1>西環集中營：<br>黑客變相為公投造勢 - 季陶</h1><p>今次佔中全民投票前，北京拋出一國兩制白皮書，原本已令一些溫和及中間派人士大惑不解，變相為投票造勢，怎知港大民意研究計劃電子投票系統、《蘋果日報》網站再受國家級黑客攻擊，有專業人士對季陶說，今次黑客攻擊，連那些「不問世事」的專業人士、中產也被「辣㷫」了，他估計6.22全民投票人數隨時「意料之外咁高」。</p><p>無新聞看辣㷫中產</p><p>該名專業人士說，其實不少專業、中產最初對6.22全民投票不大關心，「就算係支持民主派，亦未必參加呢類行動，覺得搞嚟都未必有用」，他自言是較保守一群，「好多人覺得有自由、有法治，有冇民主唔係咁大問題」，但前日該名專業人士不少朋友，以至公司同事，早上突然發現手機上不到《蘋果》網站、看不到即時新聞，這班「不問世事」的人終開始感到恐懼，「佢哋有好多人同我講，原來可以無聲無息咁，連你睇手機新聞權都搶走，唔火滾先奇」。<br>據該專業人士稱，自《蘋果》網站被攻擊後，不少人也問他拿6.22全民投票票站地址，「好多人覺得投係冇用，但為咗啖氣，連新聞都唔畀人睇，唔去投票還拖，俾中共咁搞，條氣點都唔順」。雖然他不知道最終有多少人去投票，「我私人覆咗百幾封問全民投票票站地址電郵，仲叫朋友將個電郵再散出去，6.22全民投票數字，意料之外咁高都唔出奇」。<br><br>季陶</p></body></html>