<html><header><meta charset="utf-8"><title>高檔遊客 - 左丁山</title></header><body><h1>高檔遊客 - 左丁山</h1><p>三月二十七日上午到金鐘亞洲協會參觀，行完咗個幾鐘頭之後，還未夠十二點，於是到Domani食簡便午餐，已經係早上預先訂位嘅嘞，仍然要坐露天座位，俾太陽曬到正一正，好彩當時不太熱，當吸收維他命D，防止骨質疏鬆可也。食到將近一點，埋單走嘞，點止露天座位已經坐滿人，室內當然座無虛設，點解咁好生意嘅？而且食客有九成人係歐美人士，有乜原因呢？呢個時候，太陽剛好移到去香格里拉酒店後面，於是露天座位一啲都唔曬，而且清風徐來，好不舒服，可惜自己已要走人咯。<br>次日在陸羽，餐廳R與美國朋友來到，唉吔，呢位美國朋友一年一度燕歸來，即係話Rugby時間到，唔怪得Domani坐滿外國人。問佢住在邊度，佢話：「今年住Upper House！房間靚，維港風光盡入眼簾，服務一流，冇得彈！」住在Upper House房間價錢一定好super。林建岳話過旅發局要不斷努力，爭取歐美高檔遊客來港，嚟香港睇七人欖球賽嘅歐美球迷就係高檔遊客嘞，可惜香港一年只有一次七人欖球賽，其餘時間冇相似節目呢！美國朋友話住在Upper House的確係好，只係欠缺氣氛，不似往年住在港麗，成個lobby都係欖球迷，大家可以飲得好癲。<br>美國朋友話已搬咗去洛杉磯西城區居住，鄰近UCLA校園，屬高尚住宅區，但樓價不算最貴（不計比華利山），發展商為迎合中國豪客，在LA外圍不斷興建超級豪宅，大到二萬五千平方呎咁大嘅獨立屋，俾中國大陸移民買入，大陸人就係地產市場嘅主要購買力，明益不少華裔地產經紀搵錢。洛杉磯市民對此見怪不怪咯，1980年代，日本豪客瘋狂買入洛杉磯名廈豪宅，結果一敗塗地，在日本經濟爆破後，紛紛賤價出售，益咗美國地主以低價回購，今次會唔會歷史重演呢？中國人當然話唔會，永遠有一個解釋：This time is different（今次不一樣），美國人就趁機搵番一大筆先至講，如上一次。佛利民話美國土地係搬唔走嘅，外國人要買幾多，就賣幾多俾佢地，毋須驚嘆也。</p></body></html>