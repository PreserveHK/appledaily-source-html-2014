<html><header><meta charset="utf-8"><title>智取大市：雅士利高增長未反映 - 晉佳</title></header><body><h1>智取大市：雅士利高增長未反映 - 晉佳</h1><p>噚日港股朝早高開震倉，一樣震唔散大戶嘅心情，近排半新股就出現細價散水、中價依然強勁嘅現象，環亞智富（1390）噚日升兩成，嘉里物流（636）勁升8%。不過，呢類概念半新股都唔係肯衝就得，中滔環保（1363）上星期五破頂，噚日跌半成。<br>除咗個別半新股升極都有之外，開始見到個別非炒作概念股份有轉強迹象，噚日就有美國概念股同奶股，創科（669）、敏華（1999）、彩星玩具（869）呢幾隻主攻歐美市場嘅股份都似想破頂，配合基本因素理想，要博一成至兩成回報似乎唔難。至於奶股方面，合生元（1112）股價喺高位輕微上傾，至於蒙牛（2319）噚日升2%都似想破頂，佢個仔雅士利（1230）最近一個月喺4.5元附近試咗兩次底，相信整固已經完成，噚日升3.8%至4.69元，高過3.5元嘅蒙牛全購價、淡馬錫厚樸入場價只有34%，以蒙牛嘅眼光，晉佳唔相信呢個價冇上升空間。</p><p>盈利每年最少升兩三成</p><p>一隻優質嘅行業龍頭股要做收購，通常係為咗尋找新增長動力。蒙牛咁多年嚟盈利增長穩穩定定，按年盈利增幅可以超過兩成，不過，2012年盈利倒退咗兩成，舊年上半年好番啲，但盈利增長16%，都比過往有放緩迹象。<br>大手收購雅士利呢個動作，證明蒙牛認為雅士利可以幫佢拉高盈利增長幅度，方便向股東交數。晉佳估計，雅士利每年盈利增長至少兩、三成，往績市盈率28倍，反映現時估值會有相當大支持力。而想買蒙牛嘅投資者，相信中長線都會轉吼雅士利。</p><p>可利用蒙牛銷售渠道</p><p>至於收購對於雅士利嘅好處，就係可以利用蒙牛龐大銷售渠道賣奶粉，亦可利用蒙牛同分銷商嘅關係，獲得更好銷售條件，而顧客亦都會因為蒙牛品牌而對雅士利信心增加，仲有雅士利喺新西蘭引入奶源做較高檔次產品，亦會隨住蒙牛品牌同管理，令高檔次產品成功打入內地市場機會大增。上述因素加加埋埋，雅士利增長潛力會相當高。<br>晉佳統計過，一般被全購後保持上市地位嘅股份，市賬率終會有一日超越自己阿媽，主要反映市場認可子公司嘅增長潛力比母公司更大，回顧子公司中海宏洋（081）市賬率亦曾明顯高過母公司中海外（688），就算近期中海宏洋股價大跌後，市賬率依然唔低過中海外。假設蒙牛市賬率4.2倍將維持不變，雅士利估值如果要貴過蒙牛，股價起碼升到6元樓上。<br>踏入12月，雅士利算係走勢偏弱嘅奶股，莫講話相比同業，相比濠賭、科網、半新股更加遠遠落後，究竟係整固，定係質素差所以相對同業天生落後？論基本因素實在難以相信佢係天生弱質，如果真係有料到，股價連番震倉後理應準備起跑。<br><br>晉佳<br>編按：智取大市暫代板塊尋寶一天</p><p>足本收睇《亂噏24》x 卓韻芝；跟住有錢國偉陪你夜蒲！<br>周一至周五《亂噏24》約定你： http://bit.ly/appletalk24 </p></body></html>