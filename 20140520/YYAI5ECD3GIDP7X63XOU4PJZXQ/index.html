<html><header><meta charset="utf-8"><title>魚樂無窮：熔盛猛人入局有睇頭 - 唐牛</title></header><body><h1>魚樂無窮：熔盛猛人入局有睇頭 - 唐牛</h1><p>經過上星期霸氣式炒上後，港股噚日又打回原形，成交500億銀都唔夠，認真奀豬。噚日個別板塊有零星消息︰市傳世界盃舉行前，內地會正式發放互聯網彩票牌照，帶動彩票三寶發威，又以第一視頻（082）爆升21%最精采；另有傳國家電網公司今年將擲1,600億人仔於配電網建設，電力股同樣受追捧。</p><p>近年蟹貨幾近消化</p><p>另一單關於電力股嘅消息，就係華電國際（1071）臨收市驚爆烏龍盤，有一宗62萬股華電股份交易，每股成交價高達5,860元，涉及金額36億銀，相當於H股市值近六成，認真誇張，話唔定經紀近期落盤少，搞到對手硬晒軚，先至擺個咁大嘅烏龍，算係為平淡嘅市況加咗個有趣話題。<br>港交所（388）其後宣佈，相關交易將會被取消，相信事件應告一段落。智能手機落盤越見普及，但正所謂忙中有錯，間唔中㩒錯掣亦屬正常，所以一去到緊急關頭，唐牛都係會打電話搵經紀落盤，就算出錯都有錄音證明。<br>異動股方面，不妨留意呢期強到爆嘅熔盛重工（1101）。集團早前向巨人網絡創辦人、民生銀行（1988）股東之一嘅史玉柱，發行10億元可換股債券，換股價1.07元。弱股有猛人加盟，反彈力度當然double上，不足兩周一度炒高五成，兼有成交配合，幾近消化近兩年嘅蟹貨。呢幾日正在高位整固中，一旦再見陽燭，隨時係新一輪升浪嘅開始，值得密切關注。<br><br>唐牛</p></body></html>