<html><header><meta charset="utf-8"><title>吳孟達心衰竭要限水：每日900c.c.</title></header><body><h1>吳孟達心衰竭要限水：每日900c.c.</h1><p>吳孟達、陳寶珠同囝囝楊天經夫婦、李桂蘭等去沙田馬場出席盃賽活動，吳孟達早前因心臟衰竭入ICU，昨日精神奕奕示人，問到身體點？佢話：「休息，靜養9個月，食藥多，朝早夜晚都要食，9個月後再睇需唔需要做手術。」<br><br>醫生話有乜要注意？達哥話：「限水，每日最多900c.c.，熱就辛苦，水包括湯、橙汁。」又話：「食藥後兩個鐘後血壓會降，朝早食藥，10點前喺屋企，會暈、眼花，10點後正常，夜晚多水瞓唔到，多水心臟脹咗。」<br><br>談到之前入院原因？達哥表示：「病毒感染，入心，心衰竭，節奏唔好，跳到120幾下。」係咪完全停工？佢話：「係，19號去北京宣傳鍾漢良《十月圍城》，出年再算，平日就打麻雀，叫人唔好截我餬，我有心臟病，馬季完咗就會返星馬休息。」<br><br>有傳達哥因為不滿《竊聽風雲3》被剪戲，故缺席所有宣傳，佢解釋係身體問題：「幫《香港仔》宣傳，太攰去睇中醫，佢把脈後叫我去檢查，之後去深圳簽約時氣喘，即刻車我去浸會，入ICU唔畀，出叫埋親人，老婆唔喺香港就叫細佬。」佢話喺大房度見到其他病人唔郁得，但自己就清醒，覺得恐怖，護士一對一睇住，達哥要求離開，第二日換咗去獨立房，要陀部機睇心跳，佢話:「心跳亂會隨時冧，嚇到屋企人。」</p><p>【壹錘定音】星期一至五，早上8點開咪！<br> http://hammerout.hk <br><br>立即更新《蘋果動新聞》app<br> https://bitly.com/AppleDailyiOSApp <br> https://bitly.com/appledailyandroidapp </p></body></html>