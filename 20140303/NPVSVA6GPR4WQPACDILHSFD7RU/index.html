<html><header><meta charset="utf-8"><title>狼英與其他人 - 曾志豪</title></header><body><h1>狼英與其他人 - 曾志豪</h1><p>是夜，狼英越洋致電其他人，大興問罪之師。<br>「喂，是我，我想問你……」<br>「Who are you?」<br>「撞鬼你！我係邊個唔駛問expert都知啦，我係你Daddy！」<br>「Sorry，乜原來daughter嘅中文係譯做『其他人』咩？咁你叫媽咪係咪叫做『其他女人』？」<br>「你知唔知你闖咗大禍！」<br>「一個其他人嘅言論，點樣可以影響到你呢？」<br>「你Daddy我幾辛苦搭好個戲台，上演一幕與香港人心連心的大戲，再刁鑽嘅反對派都無位指控我。家陣你好嘢啦，一腳踢爛我嘅戲台，個個都話我狼父無犬女，無端端做咗呢件事嘅大反派。」<br>「Daddy，我驚啲人將件事燒到新聞自由，搞成係政治事件，到時你麻煩咋。」<br>「傻女，呢啲嘢少擔心。傳媒老闆有幾齊心，我最清楚。件事發生嗰日係財政預算案，第二日好多份行中產路線嘅報紙，將嗰份無新意嘅預算案做頭版，有啲直情放AV仁係封面㖭。嗰單血案，梗係放內版啦。傳媒好識做，自動幫手cool down。」<br>「Daddy，必要時叫嗰個韓星出嚟幫手。」<br>「邊個韓星？」<br>「金鍾仁！叫佢放料，將襲擊案定性為挑戰法治嘅傷人案，無關新聞自由，唔好俾反對派上綱上線。」<br>「我就嚟炒咗呢個金鍾仁！三個字：不知所謂！咁快俾田少識穿身份，仲要用真身嚟Like你嘅FB留言，我拚命set防火牆同你劃清界線，個傻佬係要瓜田李下！倒米！」<br>「Daddy，點樣可以令市民唔信血案同新聞自由有關㗎？」<br>「放心，我會搵人做嘢，以中立理性為名，要求反對派拿出證據來，無證據就唔好含血噴人。」<br>「當然，話佔中會搞亂香港呢啲說話就唔需要拿出證據啦。」<br>「總之，有啲說話唔駛自己講，自然有其他人講。」<br>「我咪其他人lol……」</p></body></html>