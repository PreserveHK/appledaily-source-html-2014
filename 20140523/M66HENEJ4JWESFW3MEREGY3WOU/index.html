<html><header><meta charset="utf-8"><title>隔牆有耳：旅發局邀請Follow Me情侶攝靚景影後幫拖宣傳香港  - 李八方</title></header><body><h1>隔牆有耳：旅發局邀請Follow Me情侶攝靚景<br>影後幫拖宣傳香港  - 李八方</h1><p>憑一輯「Follow Me」相紅爆網絡嘅俄羅斯情侶Murad Osmann同Natalia Zakharova，近日應旅發局邀請嚟咗香港宣傳。攝影師Murad 2011年同索爆女友Natalia喺巴塞隆拿旅遊時，因為掛住影相，女友唔耐煩拉住佢隻手走，Muard就影低呢一刻上傳到社交媒體Instagram，呢一系列「影後」相，勁多網民like，喺Instagram有過百萬粉絲，連Google都搵過佢哋拍廣告。</p><p>朝早7點起身避人潮</p><p>今次佢哋嚟香港影相，會去十幾個景點包括淺水灣、赤柱、山頂、地質公園、馬場同天壇大佛等。<br>噚日俄羅斯「影後」Natalia着住藍色露背裙，真空上陣同Murad喺開篷電車上影「Follow me」，過程都幾浪漫吓。Natalia讚香港係特別城市，最鍾意天壇大佛。Murad就話鍾意香港街頭，但忍唔住講香港好多人，好難搵到少人嘅地方影相，惟有朝早7點起身去影。佢哋兩年前自行嚟過，喺旺角彌敦道、女人街、迪士尼樂園同維多利亞公園都留過影，新一輯香港「Follow Me」將會喺佢哋Instagram睇到。<br>旅發局話，舊年有22.4萬俄羅斯旅客，按年升兩成，人均消費$9,258勁過內地旅客嘅$8,937，所以近年大力開發俄客市場。<br><br>李八方<br><br>mailto:pf_lee@appledaily.com</p></body></html>