<html><header><meta charset="utf-8"><title>被張晉猛揈笑騎騎蔡少芬細女好武功</title></header><body><h1>被張晉猛揈笑騎騎<br>蔡少芬細女好武功</h1><p>【佐敦圓方】蔡少芬（Ada）同老公張晉絕對稱得上係圈中模範夫妻，上周五難得唔使開工，兩公婆就帶埋細女張信兒（包子）一齊去接大女張楚兒（湯圓）放學。約下午1點幾，一家四口同Ada阿姨被發現喺圓方商場內，Ada雖然只係着灰色羽絨褸，但紅帽配橙色太陽眼鏡依然好搶眼，被唔少途人認出。</p><p>5月滿3歲嘅湯圓𠵱家應該讀緊學前班，佢着住整齊校服，唔知係咪太早起身，喺BB車上玩咗一陣毛公仔，好快就瞓着咗，沿途咬實公仔耳瞓覺，十分可愛。而未足一歲嘅細女包子就精力十足，雖然未完全識行路，但雙腿已經好有力，只要爸爸張晉輕輕一扶已可以行到幾步。張晉見囡囡咁跳脫，索性捉住包子手腕，一手將佢揈上膊頭；雖然呢個動作對小朋友嚟講有啲危險，而包子嘅體重亦估計達20磅，但對武指出身嘅張晉嚟講，可以話一啲難度都冇；而被揈嘅包子完全冇驚過，仲玩到哈哈大笑。</p><p>細女跌倒狂喊
</p><p>之後包子落地再玩，佢又貪玩要推BB車，但其間企唔穩跌低，即時扭計喊到拆天，曾揚言唔做怪獸家長嘅Ada亦都冇好緊張扶個女起身，反而係張晉抱起𠱁番個女。包子喊完一輪又冇事，仲同媽咪Ada玩「give me five」連環擊掌，一家人笑翻天。行咗差唔多20分鐘，佢哋就返去舊年以1,200萬元買入嘅凱旋門寓所。<br>採訪、攝影：潘冠恩</p></body></html>