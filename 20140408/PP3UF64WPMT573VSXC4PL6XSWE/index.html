<html><header><meta charset="utf-8"><title>中環在線：談美聯兵變　黃建業吟詩喊冤 - 李華華</title></header><body><h1>中環在線：<br>談美聯兵變　黃建業吟詩喊冤 - 李華華</h1><p>美聯（1200）兵變越演越烈，前高層力數美聯管理模式不善，集團主席黃建業噚日竟然喊冤，大嘆「我太屈委」，堅稱美聯唔係家族式經營。被問到感受，佢一邊解衫鈕，一邊吟李白《下江陵》最尾兩句「兩岸猿聲啼不絕，輕舟已過萬重山」，話只能用呢兩句形容。<br>黃建業話，美聯董事局由11人組成，姓黃又有血緣關係嘅得三位：「好多大公司都有老竇同仔啦！」佢強調，美聯絕冇家族色彩，所有商業行為都遵守上市條例規定，真金不怕洪爐火，經得起任何考驗，毋懼查數。至於會否繼續增持，佢話：「我就好鍾意我間公司，就如熱愛我身體一樣。幾時增持？你睇到就睇到。」<br>美聯第二大股東Apex策略顧問、美聯創辦人之一馮銳森就回應話：「係咪家族式管理有目共睹，公道自在人心。」</p></body></html>