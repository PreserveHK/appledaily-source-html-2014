<html><header><meta charset="utf-8"><title>特首夫人放過我們吧！（添馬男） - 添馬男</title></header><body><h1>特首夫人放過我們吧！<br>（添馬男） - 添馬男</h1><p>梁特首夫人衝住蔡子強批評二人將女兒割腕也spin一番，大發雷霆指他「刻毒、涼薄、冷血」，成件事好「騎呢」，堪稱自2003年董太「重裝備」到訪牛頭角下邨叫阿婆洗手洗手洗手之後，最爆之特首夫人公眾災難。<br>首先自女兒向《信報》表達心聲，揭露在父母擺佈下公關Show， 實情已是一場公關災難，梁氏夫婦理應低調，因為實在太難睇，等事情過去扮冇事發生先係上策。而事實上，六月下旬的民情輿論關注點已轉移至全民投票、七一、佔中等政治議題，有鬼人得閒理佢一家人。而主動再提出女兒自殘，叫傳媒公眾畀空間女兒，係梁振英本人，當時已奇怪，但因梁言論冇挑釁性，大家不以為意。<br>到梁太作第二次回應，不論時機、措詞、表現、姿態，全部都錯晒，而且仲錯得好離譜。女兒自殘父母憂心乃人之常情，只要做回父母本份，大家都會給予同情。但梁太卻反其道而行，將學者蔡子強當箭靶，以為就此可以轉移視線，引起市民同情，結果是反令自殘事件再一次進入公共領域，本來未看過蔡子強評論的都拿來看。<br>蔡之批評出發點，是女兒自殘，特首夫婦竟然當公關show來spin；從這層次而言，公眾絕對有權評議，因為這種處理手法是關乎一個政客品格、操守、修養。公眾關心的，並非特首女兒自殘原因，這的而且確可歸為「家事私事」。公眾關心的是，當女兒發生自殘事件後，仍要精神狀態不穩定之女兒去配合特首夫婦做公關show，拍公關照，這是關乎政客個人品德修養。<br>蔡子強評議的，是這種視公關比一切重要嘅政客行為，是否符合大眾期望？市民會關心，日後有乜大型災難時，特首夫婦會否又撲出來做公關show呢？大家都記得，2012年國慶南丫島海難事故，當晚梁振英便陪同中聯辦官員，第一時間去醫院做公關show。<br>梁太記者會上不論內容及演繹方式，均令人側目。極端言詞除非用於殘忍兇案譴責兇手，如果用來批評學者評論文章，就over晒。更爆笑係特首夫人air quotes手勢，即食指勾起放在頭兩邊，盡顯特首夫人修養水平，air quotes乃窒人、諷刺之手勢，在外國通常係藝人搞笑show寸人，而且唔會用一隻而係兩隻手指，代表double quotation marks。特首夫人自創單手指air quotes寸蔡子強「所謂學者」，諷刺佢唔夠班，唔單止有失身份，個格亦好衰，事後更出現大量網上惡搞瘋傳。<br>特首夫人係一個公眾角色，今時今日香港政局已經夠樣衰，拜託，特首夫婦，請高抬貴手！放過香港人，畀番安靜空間香港人吧！<br><br>添馬男</p></body></html>