<html><header><meta charset="utf-8"><title>中環在線：一田唔吼自由行客CEO：唔做黃金周推廣　唔用簡體字 - 李華華</title></header><body><h1>中環在線：一田唔吼自由行客<br>CEO：唔做黃金周推廣　唔用簡體字 - 李華華</h1><p>近排日圓跌番啲，新鴻基地產（016）旗下一田百貨行政總裁（CEO）莊偉忠話，生意由7月開始都有明顯改善，主要靠香港人使多咗錢帶動，同自由行就無咩關係喇。至於零售商最鍾意搞嘅「十一」黃金周推廣，莊偉忠劈頭一句「無興趣！」重申公司一向主打做本地客生意。</p><p>莊偉忠七年未炒過人</p><p>莊偉忠話：「我加入一田七年以來，從來無做過黃金周，𠵱家就更加唔會做。我們公司亦規定唔准用簡體字，我相信內地旅客來得香港玩，基本上都識睇繁體字啦！」<br>莊偉忠一年前接受訪問時，曾經分享過佢嘅「小學雞管理法」，即係運用父母自幼教落嘅做人道理去做生意，例如唔好搵同事着數、減少開一些無謂嘅會議等，贏得過萬網民狂like。<br>莊偉忠話自己近幾個月，正就呢個題目寫緊本書，已共寫咗6.8萬字。<br>莊偉忠話，自己加入一田七年以來，從未炒過一個人，亦未親自請過一個人，完全用番原有班底改善公司表現。華華都有興趣了解當中竅門。<br>近排沙田第一城嘅百佳超市被市民投訴唔夠人手、管理差，搞到居民要發起罷買行動。莊偉忠話行內的確長期唔夠人手，公司會聘請大量兼職補救。<br>佢話唔清楚百佳有無做到「補救措施」喇，不過就有好多前百佳員工，會過檔去一田咁樣喎！<br><br>李華華<br>mailto:LiWaWa@AppleDaily.com</p></body></html>