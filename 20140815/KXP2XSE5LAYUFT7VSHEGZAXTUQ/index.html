<html><header><meta charset="utf-8"><title>講古搵錢有紋路鬼王聰網台　玩格仔舖執金</title></header><body><h1>講古搵錢有紋路<br>鬼王聰網台　玩格仔舖執金</h1><p>【亂噏24　第57集】節目《亂噏24》播出以來無所不談，適逢農曆7月鬼節，本集請來「鬼王聰」潘紹聰擔任嘉賓，跟徐緣和陳淑莊（Tanya）講鬼講怪。提到新媒體路難行，鬼王聰創辦的收費網台「好大個網」卻殺出一片天，他會在節目分享經營心得。讀者可在 http://bit.ly/appletalk24重溫《亂噏24》。 <br>撰文：馮國康<br><br>中國人迷信，每逢農曆7月自然有林林總總的民間禁忌，當中亦大有學問，就連燒街衣也不可亂來，潘紹聰說：「如果平時唔燒開，最好就唔好燒。同一道理，你唔派開錢畀乞兒就唔好派，因為你派開，周圍就問你攞。如果派得唔夠，就大鑊啦，佢哋會纏住你。」徐緣聞言面有難色，原來他不久前便往燒衣：「我都唔識死，仲搶住個火爐燒㖭！」若然真的想「施食」，鬼王聰表示可買一些衣包，上款寫xxx街坊一眾孤魂，下款寫自己名稱，再拿給當地的盂蘭會代勞便可。<br></p><p>母女公路遊魂
</p><p>鬼王聰之所以踏上講鬼之路，一切都是陰差陽錯。當年他在新城負責音樂節目《是夜不是夜》，對上一個時段的《恐怖熱線》由蔡康年主持，後來蔡康年離職，新城便要鬼王聰接手，結果開始了他的講鬼生涯：「咁我就分身，前一個鐘頭講鬼，後一個鐘頭就懶感性播歌。」<br>Tanya認為鬼古之所以引人入勝且長做長有，原因是只要有人的存在，便會衍生各式各樣的鬼古。當然大部份只是一笑置之，但到底可有些令人毛骨悚然？「聞鬼無數」的鬼王聰說：「我都聽過一個，但如果你要我解都解唔到，因為作為靈異節目主持，如果乜嘢都解就會冇氣氛。唔解又唔得，因為太迷信。」<br>正當鬼王聰準備分享個案之際，陳淑莊突然打斷，並打冷震的說：「有冇咕𠱸呀？呢度好緊張呀！」鬼王聰未有理會，繼續細訴他聽過最毛骨悚然的故事。話說葵涌貨櫃碼頭曾發生一宗車禍，一班二手車經紀要到當地辦事。那時是凌晨3、4時，他們在公路上看見一對母女，一秒後突然「移形換影」，再變成巨人，嚇到一班經紀魂飛魄散。有說那位婦人帶着女兒找貨櫃碼頭工作的丈夫時遇上車禍，死後陰魂不散，便在該址流離浪蕩。<br></p><p>組靈探隊幫人
</p><p>Tanya腦海浮現一個疑問，究竟是鬼王聰經常遇到這些怪事、抑或有人主動向他分享，還是他主動發掘？鬼王聰說：「其實三樣都有，譬如我啱啱入嚟，你哋有同事已經同我分享咗兩個，哈哈，我一個人邊有咁多鬼古，好在大家成日就住我，其實我角色係中間人。」鬼王聰講鬼古並非「講完就算」，還會設立檔案跟進，他早前便接手過一個case，女屋主及兒子聲稱經常撞鬼，甚至有輕生念頭，便找鬼王聰求救。於是他與香港靈異學會組織了一隊「靈探隊」，嘗試用科學角度找出問題原因，譬如運用一些探測儀器，了解屋內的磁場或溫度可有異樣及轉變。幾經調查，才發現婦人的遭遇、背景都非常複雜，遂請求宗教團體協助。<br>徐緣聽鬼王聰分析一大輪，終於明白為何這些靈異節目長做長有，他說：「就好似鄭大班（鄭經翰）啲phone in節目咁，幫聽眾跟進事件，其實都係同一樣嘢，只不過唔係社會議題，而係個人靈異問題。」Tanya提到靈異節目的運作也跟以前有很大分別，從前電台節目只有聲音，現在網台有聲有畫，又可插入圖畫、影像，製作上完全兩回事，鬼王聰說：「如果淨係聲音好易會被淘汰，大家要有圖有真相，所以要不斷拍片。」<br>對於鬼王聰創辦的網台「好大個網」，徐緣非常好奇，因為該台按月費形式收錢，一個月便做到收支平衡，在新媒體中相當罕見，徐緣便趁機了解他的運作模式，鬼王聰說：「當然一開始比起免費睇個hit rate得番十分一，但第一個月都有6000人subscribe，人流都好穩定。」網台採取短暫式收費，最長只有三個月合約，鬼王聰認為對自己和聽眾都有保障：「同埋都唔好管住我，如果你畀一年錢我，我咪要焗住做一年？大家唔好有咁長遠嘅commitment嘞。」</p><p>入侵演舞台劇</p><p>鬼王聰講鬼叻，做生意也甚有心得，他的網台又以「格仔舖」形式，租借時段給其他人經營他們的網台，再跟他們拆賬。這些網台同樣圍繞懸疑元素，題材包括UFO、神秘學、犯罪重案、超自然界都有。徐緣表示外國有很多這類「恐怖頻道」，純粹靠小眾的subscription都能維持下去。原來鬼王聰最近還演出靈異舞台劇，令演過舞台劇的Tanya相當好奇，她說：「講真舞台已經相當靈異，長期涼浸浸，冷氣唔夠啲燈膽又會爆。」徐緣笑說：「港版嘅《The Phantom of the Opera》喎！」令鬼王聰大感尷尬。徐緣畢竟是營銷界，始終對網台比較關注，便問鬼王聰能否賺取廣告收入？他說：「廣告佔收入一成……都冇，但間唔中有啲古廟賣廣告，叫人做吓法事咁。」<br>徐緣認為「好大個網」是新媒體的一個role model，讓人感覺到新媒體有它的生存空間，令香港的文化界更多姿多采：「外國好多㗎，係香港做唔到。」Tanya十分同意，並以電視圈為例子：「我哋電視market細，所以變咗壟斷，好多小眾嗰啲根本生存唔到。𠵱家有網上新媒體，可能可以用小小成本博取收益，但最困難係受眾肯畀錢。」徐緣附和：「呢個model成功會好鼓舞，因為到𠵱家為止啲新媒體都係做唔到。」</p><p>Tanya講古爆燈</p><p>節目中段，Tanya向大家分享其師妹撞鬼經歷，當眾人屏息靜氣聽她演說之際，錄影室其中一盞射燈突然無故熄掉，嚇到Tanya口窒窒：「嗱……嗱……嗱，我就喺台北發生，就…就…就，可能係我哋爆得滯，爆咗盞燈！」定一定驚後繼續說：「話說當晚我瞓到死豬咁，咁有啲電動垃圾桶你掃一掃佢會打開蓋，咁師妹半夜三更聽到幾下嗰啲聲，佢講其實可能係冷氣啲風吹到佢，所以打開咗啫！」</p><p>鬼王潘聰X蘋果亂噏　七月嚇鬼巧驚驚<br> http://bit.ly/talk245701 <br><br>燒街衣禁忌　小心「兄弟」跟住你！<br> http://bit.ly/talk245702 <br><br>陰差陽錯與鬼為伴　糾纏14年<br> http://bit.ly/talk245703 <br><br>母女慘死輪下　深夜公路顯靈<br> http://bit.ly/talk245704 <br><br>搞鬼好好搵　鬼王fans排隊獻金<br> http://bit.ly/talk245705 <br><br>香港都有捉鬼敢死隊　科學法搵鬼<br> http://bit.ly/talk245706 <br><br>撞鬼熱點　拍戲舞台最邪門<br> http://bit.ly/talk245707 <br><br>網上格仔舖　時間都有得出租？<br> http://bit.ly/talk245708 <br><br>慎入！講講吓鬼故撞鬼　成盞燈燒咗<br> http://bit.ly/talk245709 <br><br>香港市場細　所以電視都冇得睇？<br> http://bit.ly/talk245710 <br></p></body></html>