<html><header><meta charset="utf-8"><title>Leica T登場　首玩自家製APS-C換鏡</title></header><body><h1>Leica T登場　首玩自家製APS-C換鏡</h1><p>今年係相機老牌子Leica一百周年，其中一部重頭作T-System早就事先張揚，有相關照片流出，令唔少機迷流晒口水。當然亦有人擔心，呢部傳說中嘅換鏡APS-C又係Panasonic原廠機加個紅圈Logo就算，不過大家大可放心喇，新機昨晚在德國正式發佈，完全自家製作，更係全球首部，用一整塊全鋁金屬鑄造機身的相機，矜貴之餘相信亦非常耐用兼好手感！</p><p>相機配備了APS-C 1,650萬像素CMOS，ISO 100-12500、對比式自動對焦、+/-3EV曝光補償可作每1/3調校、拍攝1,920 x 1,080全高清短片、5fps連拍、內置16GB容量、3.7吋TFT LCD等等。新機Size算輕巧，134 x 69 x 33mm，重384g。講到呢度大家最關心當然都係價錢，新機開價絕對有驚喜！歐洲公佈的參考價格只係1,500歐元（即約$16,090），咁計起嚟咪比之前的X2仲抵玩？但大家又唔好太開心住，呢個只係淨機價，另外兩支全新T-System鏡頭，LEICA SUMMICRON-T 23mm f/2 ASPH及LEICA VARIO-ELMAR-T 18–56mm f/3.5–5.6 ASPH分別開價1,600歐元（約$17,163）和1,450歐元（即約$15,554），同機價差不多，要成套一齊玩絕不便宜，不過睇番官方示範相片的質素，已經足夠令人心動了。<br><br>香港已經有消息，會在下星期一舉行Leica T新機發佈會，可以詳細測試其性能表現！</p></body></html>