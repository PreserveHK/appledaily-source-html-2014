<html><header><meta charset="utf-8"><title>買襪仔又買玩具譚耀文牛一做湊仔公</title></header><body><h1>買襪仔又買玩具<br>譚耀文牛一做湊仔公</h1><p>【銅鑼灣】近日圈中掀起一股「美魔男」熱潮，前日，45歲生日嘅譚耀文喺下晝5點幾，同外傭帶住一對仔女去銅鑼灣世貿行街。阿譚着住藍色洗水牛仔褲配黑boots，上身襯超緊身鮮紅色西裝褸，冇番咁上下fit身形都好難carry到。阿譚一對仔女都好有童星味，皆因7歲大仔譚皜哲（Daniel）同阿爸餅印一樣，身形瘦長，一副書生格；3歲嘅細女譚津如（Tamia）紮住多條辮仔，皮膚白滑、尖削下巴，絕對有索女潛質。</p><p>抱囡囡搞到甩鞋</p><p>開講有話，阿女係老竇前世情人，阿譚對囡囡亦特別照顧，全程拖到實。阿譚同仔女先去無印良品睇零食、文具等貨品，阿譚差唔多六呎高，要同囡囡溝通，不惜踎低身就番囡囡高度一齊傾偈，最後幫阿囡揀咗對襪仔後離開。Tamia可能行得耐扭計要抱，阿譚二話不說抱起囡囡，未知Tamia係咪太興奮腳揈揈，唔小心將一隻鞋仔跌咗落地，好彩外傭好快發現幫Tamia着番。行經玩具店時，阿譚見Daniel眼都唔眨望住美國隊長嘅盾牌玩具，好爸爸見阿仔咁鍾意，亦好爽快買咗件玩具送畀囝囝。<br>仔女都有禮物，話晒係自己生日，原來阿譚一早幫自己訂咗個大蛋糕，估計老婆已經喺屋企準備緊大餐，一齊開生日派對。臨離開前，Daniel同Tamia又想買嘢飲，但由於司機已揸車到達，阿譚即唔畀買，趕快叫佢哋上車離開。<br>採訪、攝影：李志明、潘冠恩</p></body></html>