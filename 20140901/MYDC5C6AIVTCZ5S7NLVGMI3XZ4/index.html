<html><header><meta charset="utf-8"><title>祖兒倡紅館豎銅像Kelly忍淚悼張耀榮</title></header><body><h1>祖兒倡紅館豎銅像<br>Kelly忍淚悼張耀榮</h1><p>演唱會之父張耀榮於今年3月在家中猝逝，一連兩場紀念「演唱會之父 榮耀紅館show」前晚假紅館開鑼，群星星光熠熠悼念，陳慧琳（Kelly）演繹《誰願放手》時有男fans衝上前送花，緊捉着她的手不放想合照，拉扯間Kelly大叫救命；她忍淚悼念耀榮叔：「張生係一個好好嘅人，我入行得兩年，佢好大膽支持我喺紅館開個唱。」</p><p>葉蒨文感激邀請來港</p><p>耀榮叔和沈殿霞生前是好友兼鄰居，鄭欣宜回憶與Uncle張的趣事說：「媽咪做嘢好忙，我成日喺張家飯枱黐餐，Uncle張驚我怕醜不停問我啱唔啱食，當時6歲嘅我就話：『Uncle張唔使咁客氣，你求其畀啲鮑魚蟹黃翅我食就得喇。』Uncle張笑到眼都矇埋。」至於跟耀榮叔相交多年的歌手更感觸，葉蒨文說：「係張生請我嚟香港，佢次次都要坐喺同一個位，我相信今晚佢都係同我哋一齊。」容祖兒演繹《越唱越強》後鞠躬說：「好多謝耀榮叔做咗一個咁好嘅平台，令香港歌手可以演出同發揮。」<br>擔任壓軸的張學友送《愛是永恒》給耀榮叔說：「雖然張生離開咗，但佢為歌手、樂壇做嘅一切，大家都會記得。」</p><p>關菊英揀唱爭產劇歌</p><p>而關菊英揀唱爭產劇《溏心風暴》主題曲《講不出聲》，剛巧耀榮娛樂因兩房官司可能結業，菊姐離去時受訪說：「首歌係大會提議，自己都覺得適合，張生鍾意煲劇。」記者指劇集講爭產，她恍然大悟說：「我冇諗到，對唔住，純粹唱歌紀念張生，冇留意新聞。」對於耀榮王國可能沒落，她表示不作評論，張耀榮太太和親友離開時拒受訪。祖兒則表示演出很感動，更提議在紅館後台豎立張生銅像作紀念：「雖然今晚張生唔能夠實體出現，但精神永遠支持我哋，建議幫張生做銅像放後台走廊。」<br>採訪：譚倩宜、盧妹<br>攝影：仇志德</p><p>「榮耀紅館show」曲目</p><p>1.  鄭秀文《終身美麗》<br>2.  甄妮《愛定你一個》<br>3.  甄妮《明日話今天》<br>4.  側田《Kong》<br>5.  側田、倫永亮、陳潔靈《沙沙的雨》<br>6.  陳潔靈《千個太陽》<br>7.  倫永亮《心仍是冷》<br>8.  葉蒨文《完全是你》<br>9.  葉蒨文《福氣》<br>10.  蘇永康、梁漢文《激光中》＋《無心睡眠》＋《夢伴》medley<br>11.  蘇永康《越吻越傷心》<br>12.  梁漢文《七友》<br>13.  鄭欣宜《擁抱愛》<br>14.  草蜢《華麗舞台》<br>15.  草蜢《我們》<br>16.  陳慧琳《誰願放手》<br>17.  陳慧琳《最愛演唱會》<br>18.  Mr.《如果我是陳奕迅》<br>19.  Mr.、吳雨霏《愛是最大權利》<br>20.  吳雨霏《我本人》<br>21.  關菊英《講不出聲》<br>22.  關菊英、鄧健明《兩忘煙水裡》<br>23.  容祖兒《越唱越強》<br>24.  容祖兒《痛愛》<br>25.  五月天《突然好想你》<br>26.  五月天《乾杯》<br>27.  張學友《還是覺得你最好》 <br>28.  張學友《愛是永恒》</p></body></html>