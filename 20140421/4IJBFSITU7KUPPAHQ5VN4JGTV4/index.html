<html><header><meta charset="utf-8"><title>懷孕4個月　着5吋高踭鞋呂慧儀升Cup挺肚喪跳</title></header><body><h1>懷孕4個月　着5吋高踭鞋<br>呂慧儀升Cup挺肚喪跳</h1><p>娛樂圈爆生仔潮，現年31歲的「長腳蟹」呂慧儀早前宣佈懷孕，至今陀B約4個多月，她表示仍未照到腹中「蟹籽沙律」性別，蟹小B的預產期為9月。呂慧儀昨日在鑽石山出席台灣遊樂節活動，穿上連身裙的她谷奶凸肚，她又無懼禁忌穿5吋高踭鞋跳民族舞。<br>呂慧儀日前已大呻急升兩cup至35E上圍大負擔，昨日出席活動時，她竟沒理會禁忌穿上高踭鞋，看到大會安排有民族舞表演，呂慧儀都忍不住加入又唱又跳，還大玩搖鼓，她事後說：「我着四、五個鐘高踭鞋都唔特別攰，我問過醫生唔係着太長時間係OK，我頂得住。」</p><p>自爆恨生仔</p><p>呂慧儀自爆感覺「蟹籽沙律」不時踢她肚皮，她說：「可能佢好大隻，醫生都估BB會手長腳長，所以郁動犀利啲，希望佢生出嚟大隻過爹哋。」問到「蟹籽沙律」性別？呂慧儀說：「希望下星期照到，佢要合作啲，唔好似我咁百厭，手指唔好亂郁，唔好令我同老公食詐糊。」換句話說，呂慧儀恨生仔？她說：「生女可扮靚，仔都可以，但生仔可以同朋友嘅仔一齊去識女仔。」<br>自懷胎後，呂慧儀的臉頰和腰肢都發脹，她說：「老公係咁叫我食，怕餓親BB，我重咗好多，好快就虎背熊腰，醫生話最好最後兩個月先重多啲。我返屋企又坐唔定，有時會拉筋。」呂慧儀的巨咪成為焦點，她尷尬說：「我唔敢面對，有啲變化，啲人唔係恭喜我有咗，係恭喜我升cup。」有指產前更會再升cup，呂慧儀說：「我想快啲回復原狀，𠵱家最想知係仔定女，可以買BB用品。」<br>採訪：張俊銘<br>攝影：陳俊強</p></body></html>