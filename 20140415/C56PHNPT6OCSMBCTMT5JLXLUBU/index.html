<html><header><meta charset="utf-8"><title>蘋波品足：爭第4秤先呢粒糖 - 蘋果波神</title></header><body><h1>蘋波品足：爭第4秤先呢粒糖 - 蘋果波神</h1><p>英超今屆精采，季尾波不荼靡，目前僅第8至10位的3隊等收爐；周中3場補賽俱是上下游對決，當中默西塞德郡點只利物浦旺爆，同市爭歐聯席位的愛華頓亦勇到火噴噴，明晚迎戰幾近上岸的水晶宮，博小勝開「讓和」。<br>季尾波冇得傾，講氣勢鬥戰意，旺起上來冇得擋，曼城最穩健的高柏尼送禮，及史雲斯的捷高早段領兩黃「自殺」，造就利、車兩軍注定4月27號在晏菲路上演冠軍生死戰；爭4哥踢來屆歐聯的愛華頓及阿仙奴，本周中分別迎戰護級已佔上風的水晶宮及韋斯咸，「愛、阿」兩軍主W賠率接近，跟紅頂白，當然選只要今場氣走「水兵」，便可錄得所有賽事計主場10連勝的愛華頓。</p><p>愛華頓越踢越勇</p><p>先談曼城，明鬥近績最劣的新特蘭賠率乏味，宜攻大勝波膽；剛在上周末英足盃激戰120分鐘，才靠互射12碼贏韋根的阿仙奴其實越踢越差，尤以進攻速率大降，不過今晚遇着蠱惑的波、由艾拿迪斯領軍的韋斯咸，戰情暫難估計，睇臨場「殘兵」排陣並能否及時恢復體力最關鍵。<br>反而愛華頓，與利記一樣，季尾專心攻聯賽，唯一主力傷兵中堅菲臘積基爾卡，其位置由有大將台型的生牯仔史東斯取代；聯賽7連勝，小伙子全列正選上陣踢足全場，而前線人手調動充裕，炮手多更關鍵。<br>對手水晶宮3連勝不失一球後與韋斯咸同是37分，教練普利斯要求戰將今季多取一勝，足夠護級成功。但尾4、剛易帥的諾域治其實只得32分，並要在餘下4場全鬥強隊，鋒力極弱難望多取兩勝，水晶宮碰巧周末將作客韋斯咸，後兩者會否留力攻周末，搏提早上岸，看官有想像空間。<br>以季尾表現，信愛華頓較阿仙奴有把握取前4，及今戰攻破水晶宮密集防守；這粒越嗒越好味的「拖肥糖」主場9連勝中，逾半開「讓球主客和」「和局」，循此盤路值得冷敲。<br>蘋果波神<br>MAILTO:appleballgod@gmail.com</p></body></html>