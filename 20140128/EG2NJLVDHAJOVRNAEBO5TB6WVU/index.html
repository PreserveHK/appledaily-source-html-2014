<html><header><meta charset="utf-8"><title>樂香園：給10年後的小米 - 海迪</title></header><body><h1>樂香園：給10年後的小米 - 海迪</h1><p>平價手機小米近日進軍香港，佢之前部紅米曾經創下36秒賣出1萬部的驚人紀錄。公司成立不足4年，雖然係模仿iPhone出身，但山寨得來算專業，會自己喺Android系統上再製作介面和軟件，以唔使一千蚊就買到一部Spec唔錯的手機，係抵到爛。小米開局雖然非常成功，但究竟佢單靠營銷手法谷人氣嘅運作模式，長遠係咪夠競爭力呢？10年後小米又會去咗邊？<br>內地手機市場戰況今年會更加激烈，有7.5億用戶嘅中移動（941）終於都有iPhone賣，對蘋果來講意義非凡。券商估計，今年內地嘅智能手機銷售量，按年會有25%增長，大家都睇好蘋果、三星呢啲一線廠，會搶到更多市場份額。至於餘下嗰班國產機，如華為、聯想（992）、小米等，亦無一有打算讓路嘅意思，十大國產機今年target嘅出貨量增長，係50%。</p><p>最重要係研發同創新</p><p>電話就好似PC咁，未來價格只會越賣越平。如果連有定價能力的蘋果和三星，利潤率都不斷下滑，小米嘅壓力，你估會細嗎？只好攻海外市場、加大規模，才可頂住。但呢招長遠來講，都係治標唔治本，講到尾，一間公司最重要係研發同創新。好似當年內地發3G牌，曾有唔少本土公司靠出平電話而風生水起，但智能電話推出後，卻因技術追（抄）唔上，而漸漸沒落。呢啲故仔，屢見不鮮。<br>雷軍早前在CCTV經濟年度人物頒獎禮上，和格力的董事長董明珠對賭10億。主持人問當晚頒獎俾雷軍嘅馬雲：你押邊個贏？最後馬雲揀咗代表傳統一方的董明珠。海迪難得地，今次同馬雲企喺同一邊。<br><br>海迪</p></body></html>