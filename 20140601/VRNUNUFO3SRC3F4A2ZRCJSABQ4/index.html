<html><header><meta charset="utf-8"><title>趣BLOGBLOG：傳統冇智慧　斷估冇痛苦 - 股榮</title></header><body><h1>趣BLOGBLOG：<br>傳統冇智慧　斷估冇痛苦 - 股榮</h1><p>5月港股升近千點，除了打破五窮六絕的魔咒外，再一次證明大眾的主流意見，及不上少數清泉聲音。用WiseSearch統計4月最後一周，至5月頭一周的財經新聞報道、專欄作家分析，以至大行意見，合共約93篇提及「五窮六絕」應對策略。<br>當中68篇的記者或名家估5月繼續跌市，佔比73%；另22篇未有提供實際策略，只回顧過去數據，然後得出宜守不宜攻、審慎觀望等「齋睇」建議，佔比24%。敢於逆市叫人買貨的，只有3篇，佔整體3%。</p><p>盲跟數據如賭場追大</p><p>估錯死因有兩個。宣傳片經常都講，過往表現不等於將來表現。大多數人好認真地做統計，指過去十年甚至廿年，5月的跌市比例達到六成，過去四年的5月更例跌不爽，傳統智慧失靈，屬非戰之罪？<br>先要釐清，所謂傳統智慧，泛指那些沒有確實證據，卻被一小撮人士使用，結果成為「大」你的說法。講五窮六絕是傳統智慧，本身已是冇智慧，藉數據簡單地科學化，原則上同入賭場，連開三鋪大後，下一鋪隔籬阿嫂同你講，「傳統智慧，繼續追大」一樣咁戇居，但慘得過你又信喎。</p><p>股評金句拍得住桂神</p><p>大部份人相信Sell in May and Go Away，說穿了，只是被市場利淡氣氛嚇怕。4月上旬，滬港通消息宣佈，興奮了幾天，然後在23200點附近反高潮下跌，至4月底累跌一千點，新經濟股跌到一仆一碌，一眾專家自然見風使舵、跟紅頂白，其實是底氣不足，根本提不出有甚麼壞消息，嚟嚟去去還是A股弱勢、世盃效應、基金換馬等斷估理由，中咗當bonus，輸了亦有得賴，同講波佬黃興桂金句一樣，冇得輸。<br>世界盃就到，重讀桂神過往金句，一眾財經專家甚至財經記者，都應學幾句傍身，以下是真實例子。桂神最經典的一句，「十二碼呢家嘢呢，有兩個可能性，一係入，一係唔入」。套用在股市裏，港股一係升、一係跌，這句太低俗了，還是一位專家夠guts講過，「以基本因素分析，恒指有可能跌至萬四至萬六點，但若以技術走勢而言，則有機會升至二萬六至二萬八千點」，這句將桂神金句精髓，演繹至無懈可擊。<br>股榮最鍾意的，還是一位殿堂級股評人的金句，「急升惹來急跌，但基本因素不變」，絕對冇得駁，學高登仔話齋，世事都被你看透了。<br> http://www.facebook.com/stockwing1 <br>P.S. facebook fanspage今日正式運作，先旨聲明，不提供貼股服務，對內容及題目有意見者，歡迎指正及作理性討論。<br><br>股榮</p><p>【壹錘定音 . 李慧玲】6月4日正式開咪！<br>收聽方法：請留意【壹錘定音】facebook專頁！<br> https://www.facebook.com/hammerout.hk  </p></body></html>