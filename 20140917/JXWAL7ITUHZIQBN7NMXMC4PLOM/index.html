<html><header><meta charset="utf-8"><title>中環在線：六「長壽」藍籌齊幫恒指慶生 - 李華華</title></header><body><h1>中環在線：六「長壽」藍籌<br>齊幫恒指慶生 - 李華華</h1><p>今年7月31日係恒生指數以基數日計，成立足足半個世紀嘅日子，為隆重其事，恒指公司噚日舉行酒會慶祝，除財金官員同金融業人士捧場，一班本地藍籌都派重量級管理層到賀，認真畀面。不過，近年喺恒指入面地位超凡嘅中資藍籌，就見唔到佢哋嘅高層身影嘞。<br>慶祝酒會喺中環恒生銀行總行以「蛇宴」聞名嘅博愛堂舉行，唔夠一句鐘嘅儀式，逼滿400人，非常熱鬧。</p><p>財爺　陳家強到賀</p><p>台上除咗有主禮人財爺曾俊華，仲有恒生銀行（011）一姐李慧敏以恒指顧問委員會主席身份發言，仲有恒指公司總經理關永盛，台下同樣星光熠熠，好似財庫局局長陳家強同常任秘書長區璟智都有現身。<br>畀面出席嘅藍籌管理層都唔少，聞說恒指公司廣發邀請，不過主要係本地藍籌高層現身。唔講唔知，恒指成立50年來，不停有上市公司被剔出換入，成份股早已經面目全非，總數亦由最初30隻，到家陣50隻；當中竟然有7隻藍籌（見圖）一直屹立不倒，可以跟恒指公司一齊慶生，其中5隻嘅股票編號由2至6，係最前排嘅號碼。除中電（002）未能派代表出席之外，其餘6隻藍籌噚日都有派出高層到賀。<br>另外，基金界龐寶林、證券界張華峰、股評界郭思治、甚至經濟教授曾淵滄同一班投行窩輪高層都有現身，場面形同一個濃縮咗嘅香港金融界。</p><p>李華華<br>mailto:LiWaWa@AppleDaily.com</p><p>【動Live】iPhone 6搶先玩，朝9晚5全港巡迴試機<br> http://bit.ly/liveiphone6  </p></body></html>