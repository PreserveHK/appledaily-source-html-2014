<html><header><meta charset="utf-8"><title>板塊尋寶：為滙豐倒抽一口涼氣 - 王昇</title></header><body><h1>板塊尋寶：為滙豐倒抽一口涼氣<br> - 王昇</h1><p>大行發表報告，以至給予投資建議，最重要是立論清晰、指引明確，但滙豐昨日一份季度投資報告，一方面將港股評級由「中性」調低至「減持」，另一方面，卻將港股年底目標價上調至二萬五，距離昨日收市23540，還高出6.2%。大行報告廢噏早就見怪不怪，但叫你減持之際，年底指數又居然睇升，其實都幾變態。潛台詞是，「我覺得唔好買股票，但恒指年底會高於目前水平。」</p><p>佔中為由　唱衰港股</p><p>滙豐將港股評級下調，原因就是憂慮佔中令到中港關係惡化，或損害香港經濟，是首家以佔中為由看淡港股的大行。以政治為由降地區目標評級，以前曾見過，但一般是牽涉到軍事衝突等地緣政治因素，因為有人舉牌靜坐示威而降級，若非空前，必為絕後。<br>滙豐證券以佔中為由，背後其實已假設了：佔中一定不會和平發生、佔中會激嬲阿爺，阿爺嬲香港會冇運行。睇大行報告，無非想得到個理性分析，專業判斷，殊不知佔中未發生，你就假設大禍臨頭，為中央獻媚，成為政治工具，可悲之餘更是貽笑大方。<br>周末睇《變型金剛4》，越睇越想死。為了打入中國市場，男主角逼於在美國用建行信用卡；香港受襲，港警要講出：「沒辦法了，向中央求援吧。」然後北京領導言之鑿鑿：「中央政府一定會全力支援香港。」最後救番香港是變型金剛柯柏文，中央所謂的支援，嘥氣！好好一份大行報告，植入中國元素，睇完得啖笑。<br>滙豐一方面唱衰港股，一方面將衰到貼地的內地股市捧上天，繼續叫buy buy buy，年底目標起碼升一成。丘亦生日前於《金融中心》提及，佔中未發生，四大會計行、多個商會分別登反佔中廣告，不過真正金融危機，總是源於金融系統秩序失衡，而非金融中心幾條街的秩序問題。應該要驚就叫人放心，話中央有刺激政策，估值吸引，放心買。恒生指數今年迄今升1%，藍籌股比重最重的滙豐控股（005），股價年內就跌了4.5%，為推低恒指最敗家股份。<br>真正推冧恒指的，不是佔中，是滙豐。<br><br>王昇<br> https://www.facebook.com/stockwing1 <br>本欄逢周二刊登</p></body></html>