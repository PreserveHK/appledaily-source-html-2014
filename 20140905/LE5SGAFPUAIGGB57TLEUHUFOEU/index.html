<html><header><meta charset="utf-8"><title>大棋局：恒指與濕猴理論 - Mr. Tregunter</title></header><body><h1>大棋局：恒指與濕猴理論 - Mr. Tregunter</h1><p>Wet Monkey Theory話五隻猴子被困喺籠內，籠頂有隻蕉，只要隻蕉被郁就會有機關噴水，結果幾次經驗後班猴子唔敢再去拎隻蕉。過去五年恒指天險都喺25000點，市底雖然越來越高，但頂位都喺25000水平。我哋嘅行為會受過去經驗左右，無論個股或期指，當規律形成時散戶好多時都贏到錢，低揸高沽好輕鬆。輸錢通常都喺破位時，行到規律低位揸，點知突然穿落去；行到頂位沽，點知爆上去。問題重點在，當規律橫行區時因波幅有限贏嘅錢少，破位時波幅卻往往好大，輸錢就多。而且重要加埋人嘅心理，初初注碼通常較細，贏開有錢賺心雄注碼就會漸大，結果贏十次可能唔夠輸一次。<br>猴子實驗唔知真假，我哋剛巧處於實驗中。今浪貼近25000時相信會有唔少人造淡或沽貨，又或者話25000點先開始追貨嘅相信好少。恒指早前升穿25000時回少少，然後星期三突然過千億元挾500點上去，擺明大屠殺。大成交破頂好少一兩日玩完，就算係假突破都會挾一轉。滬綜指亦破位勢強，今浪可能只係大陸要炒返起個市所以香港跟。只要止蝕定喺25000，再跌穿時走人，風險其實唔高。<br><br>Mr. Tregunter<br>本欄逢周五刊出<br><br>註：作者為《地利根德閣》blogger，著作有《樓市撈底攻略》</p></body></html>