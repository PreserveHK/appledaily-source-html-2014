<html><header><meta charset="utf-8"><title>隔牆有耳：千福BB龍舟賽出巡 - 李八方</title></header><body><h1>隔牆有耳：<br>千福BB龍舟賽出巡 - 李八方</h1><p>繼早前喺美國領事館搞咗個食糭大會，同職員一齊過端午節後，一向熱愛中國文化嘅美國駐港總領事夏千福，噚日親自出動殺入尖沙嘴，參加香港龍舟嘉年華湊熱鬧，順道捧吓有美國人參與嘅國際龍舟賽。<br>有現場人士話，千福BB到場後非常興奮，頸上戴住入場花環嘅佢，手揸黃色帽滿場飛，亦同在場嘅立法會議員謝偉俊傾偈。據聞主辦單位香港旅遊發展局早前向唔同界別人士發邀請，估唔到千福BB最後竟然現身，令唔少人覺得受寵若驚。<br>查實除咗美國領事館，英國領事館對端午節都好重視㗎，佢哋早前亦組隊參加赤柱嘅國際龍舟錦標賽，當然係友誼第一、比賽第二，旨在一齊過開心端午節啦。</p><p>【壹錘定音】星期一至五，早上8點開咪！<br> http://hammerout.hk <br><br>立即更新《蘋果動新聞》app<br> https://bitly.com/AppleDailyiOSApp <br> https://bitly.com/appledailyandroidapp  </p></body></html>