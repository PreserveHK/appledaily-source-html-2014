<html><header><meta charset="utf-8"><title>隔牆有耳：長毛爭全民退保　打狼失手流蛋誤中范國威Miss Mo - 李八方</title></header><body><h1>隔牆有耳：長毛爭全民退保　打狼失手<br>流蛋誤中范國威Miss Mo - 李八方</h1><p>狼振英去立法會宣讀施政報告，掟嘢呢個環節，點能夠缺少？久傷復出嘅社民連主席長毛梁國雄，噚日就瞄準狼英讀完施政報告「福利篇」之後出擊，向佢擲雞蛋，但即時遭幾位保安員截擊，最終佢嘅雞蛋，「誤傷」本土派嘅新民主同盟范國威同公民黨毛孟靜，好在只係中咗鞋同袋兼電腦，面容絲毫無損。</p><p>保安敏捷攔截路姆西</p><p>嘩，誤中流「蛋」咁大件事，高登男神梗係第一時間影相，同巴打分享吓咁「驚險」嘅經歷。相中可見范國威嘅電腦螢幕有幾滴蛋汁，枱上則有一堆蛋殼，真係陰功豬咯！至於Miss Mo，原來佢枱腳兼個手袋中招，成隻流「蛋」清晰可見，事後仲話一啲都唔介意，話呢啲係表達自由，但就話若然真係掟中個頭兼頭髮，真係唔知點算咯，亦笑笑口問做乜長毛眼界咁差？<br>長毛話呀，查實都係因為想老人家可以有全民退休保障樂安居，先至向狼振英掟嘢，講明今日答問會上再向狼英出擊，用行動證明若果唔改善老人家生活，要付出代價。<br>人民力量陳偉業同慢必陳志全則喺狼英重申會按五部曲推行政改後衝出座位，高舉「公民提名，拒絕篩選」等示威牌，陳偉業仲向梁掟路姆西，但保安眼明手快一手接住，俾唔少議員大讚身手好。<br><br>mailto:pf_lee@appledaily.com</p></body></html>