<html><header><meta charset="utf-8"><title>逃出生天即拍續集箍煲彭順借夫妻檔冧心潔</title></header><body><h1>逃出生天即拍續集箍煲<br>彭順借夫妻檔冧心潔</h1><p>【彭順傷李心之重投工作】背妻偷食的彭順前晚飛到北京傾新戲，收拾心情重投工作，全程獲寰宇老闆林小明陪實護航。據知，寰宇計劃明年開拍電影《逃出生天2》，由彭順和彭發兩兄弟執導，希望用原班人馬李心潔、劉青雲、古天樂演出，浪子回頭的彭順希望藉合作冧老婆，如順利即可箍煲修補夫妻感情裂痕，又可挽救直插谷底的形象，藉此翻身逃出生天！</p><p>【北京直擊】彭順被本報踢爆背叛李心潔偷搞婚外情，攬啜比自己年輕22年的𡃁模李悅彤（Liddy）後形象直插谷底，甚至有網友發起罷看他執導的電影，令彭順的導演事業岌岌可危。由於彭順是寰宇旗下的導演，跟公司簽了長達十年的合約，彭順又已發聲明認錯並獲老婆心潔原諒，寰宇不希望彭順就此斷送前途，計劃開拍電影《逃出生天2》，希望挽回彭順的頹勢。</p><p>老闆送祝福</p><p>去年上映的《逃》片由彭氏兄弟執導，李心潔、劉青雲和古天樂演出，在內地票房高收1.3億人民幣，香港票房亦有1,957萬元，成績不俗，難怪現風頭火勢下，寰宇計劃開拍續集扶彭順一把。彭順前晚由馬來西亞抵港，在機場禁區會合寰宇老闆林小明和林小強兄弟，三人再轉機飛北京開會，此行就是與內地博納電影公司傾合資拍片，雙方商討明年開拍《逃出生天2》事宜，由彭氏兄弟再執導，起用原班演員拍攝，換言之李心潔有機會與彭順再合作，在公在私都剪不斷。</p><p>昨日林小明接受本報電話訪問，承認到北京傾洽兩部新戲，一部就是《逃出生天2》，另一部則是盜墓題材，雖然彭順暗示已獲老婆原諒，但事實上心潔餘怒未消，兩人正陷於冷戰，問林小明是否刻意開戲撮合兩夫婦合作？他說：「人哋家事理唔到，自己只有送祝福，希望佢專心工作，我覺得呢部戲嘅題材有發揮，所以想開拍續集，希望用番原班演員。」<br>至於彭順前晚在香港機場禁區，滔滔不絕接受訪問，又戥遭巨變的小三Liddy好慘。不過他昨凌晨近1時抵達北京時，遭約20多名內地記者重重包圍，老闆林小明都要幫手開路，記者爭相發問，彭順只用國語說：「明天你們自己看新聞！」、「我聽不懂，為甚麼？」之後一行人坐七人車到䴐崘酒店，彭順下車後依然封嘴，面露疲態的他待Check-in後即上房。</p><p>照舊戴黑超頭髮蓬鬆的彭順昨早約11時許現身，繼續着偷情褲和偷情波鞋，問是否去開會傾戲？彭順一改在香港的風騷表現，默不作聲與林氏兄弟上車離開，他們到一間名為「飯堂」的餐廳食飯，直至約2時離去，林小明關心問記者食飯未？彭順卻木口木面上車，記者問幾時開戲？林小明說：「快㗎啦，我諗要安排一段時間。」林小強則笑說：「如果下次彭順嘅新戲，你哋跟足就好啦。」坐在後座的彭順聞言終露出笑容，及後七人車返抵酒店，彭順落車時再次木無表情，見到記者追訪有點發爛渣，無奈說：「唉！咁樣影法，啲人都唔知我係乜嘢㖭。」</p><p>彭順發爛渣</p><p>到傍晚約5時半，彭順和林氏兄弟外出晚膳，記者問彭順如Liddy亡父李德仁設靈，他會否去鞠躬？彭順語帶晦氣說：「唔講喇唔講喇！」之後乘車到廣電國際酒店用膳。有指李德仁頭七時，Liddy曾返九龍灣槍擊案單位拜祭，並計劃於寺廟為亡父打齋，骨灰則運返家鄉湖南安葬。至於李心潔仍未解開心結，為免影響年紀幼小的繼女欣欣，遂將欣欣安排在親友家暫住。<br>採訪、攝影：吳一平</p><p>網民圍插：齊轟無悔意</p><p>彭順潛水14日後，由大馬飛往北京，面對傳媒追訪的他，從容地有問必答，被網民圍插他毫無悔意。<br><br>Sam Sam：佢有冇講過佢老婆都好慘？！<br><br>Rosa Ning：賤男，佢講親嗰個小三就支支吾吾，即是仲有一齊喇！只是再一齊時間唔畀你哋記者影到相就得喇！正狗男女！<br><br>Paula Lps：彭哥，唔去偷食，你的人生就唔會咁戲劇化！<br><br>Chu Rose：一啲悔意都冇！<br><br>最接近人的神：男人做到佢都算極品，偷食完老婆原諒，做幾日死狗繼續遊戲人生。<br><br>資料來源：《蘋果》facebook留言區</p><p>【壹錘定音】星期一至五，早上8點開咪！<br> http://hammerout.hk <br><br>立即更新《蘋果動新聞》app<br> https://bitly.com/AppleDailyiOSApp <br> https://bitly.com/appledailyandroidapp  </p></body></html>