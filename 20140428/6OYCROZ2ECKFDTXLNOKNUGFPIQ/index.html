<html><header><meta charset="utf-8"><title>Trader物語：香港股票　玩X完 - 張士佳</title></header><body><h1>Trader物語：香港股票　玩X完 - 張士佳</h1><p>話說杜汶澤1999年拍第一部電影「屍氣逼人」，滿心歡喜成了電影演員，未埋位之時，佢無意中聽到兩個燈光師對話：「邊有戲開吖！香港電影玩X完㗎喇」。才第一天入行，已驚聞噩耗﹔結果，由那天開始，杜汶澤拍了超過一百部電影。<br>阿澤呢篇文章「香港電影，玩X完」實在發人深省，我一方面佩服他無怨天尤人、敬業樂業又堅持，殺出條血路；但另一方面，我亦很好奇燈光師結果係咪真係冇得撈，我相信答案同樣發人深省。</p><p>互聯互通似合拍片</p><p>好多人都想知道，互聯互通對香港有乜影響，其實，睇電影圈的發展就可以估到，合拍片就係互聯互通的鼻祖﹔2003年簽完CEPA之後，香港電影人突然見到內地13億人的市場。嘩！發達囉！不過，開心沒多久，發覺香港電影一時之間未適應到大陸市場，香港人又嫌內地戲老套，可謂兩頭唔到岸，結果，一大批香港電影工作者陸續轉行。<br>點解？梗係喇，內地人博到盡，人工又平，你要離鄉別井，言語又唔通，習性又唔同……（下刪二百字），一句講晒，你好難爭，大陸市場咁大，點解要開放益你？其實邊係益你吖，只係內地電影當年難登國際舞台，香港可以作為一條橋，幫佢哋邁向國際，所以，能夠帶起內地演員的一線男神，個個賺得盤滿缽滿，其他的通通讓路。<br>金融圈都一樣，互聯互通，股票又好，期貨又好，都係內地股改同人民幣國際化等等的一條橋。起初幾年，我哋係會有唔少機會，但慢慢就會感到被淘汰，梗係喇，內地人博到盡，人工又平……（又係下刪二百字）。他日內地證券行搶市場，行零佣金時，香港靠佣金食飯的經紀，就正式玩X完。<br>之不過，被淘汰其實唔怪得人，當年電影圈黃金年代之後，片越拍越爛，毫無創意﹔賭精、賭鬼、賭怪、英雄好漢、好漢英雄、好英雄漢，長此下去，本來就係死梗，而合拍片只不過係加速呢個過程﹔唔少金融人亦係不學無術，基本分析就剩識講P/E，技術分析就係跌穿20日線止蝕，被淘汰已是必然。<br>當然，又唔使咁快灰心，正如阿澤話齋，佢都可以拍超過100部電影，而互聯互通之後市場大左，有實力嘅人係更有發揮空間，好似以前一部戲拍七日，點會有人好似張家輝為部「激戰」去練半年練到咁大隻？我相信行得零佣金嘅服務通常係有限公司，若然你今日肯痛下苦功，咁隨住市場擴大，一定會有更多容戶要搵你做投資顧問，唔使憂。<br>乜話？你又唔係做電影，又唔係做金融，所以唔關你事？吓？你以為互聯互通只限電影、金融？你就真是儍的嗎？方方面面都殺到埋黎喇，再唔力爭上游，就真係「香港人，玩X完」﹔只要痛定思痛，急起直追，X的廣府話發音咪就係「唔」囉。<br><br>張士佳</p></body></html>