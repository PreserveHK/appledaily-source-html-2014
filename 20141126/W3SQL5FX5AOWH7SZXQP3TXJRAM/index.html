<html><header><meta charset="utf-8"><title>隔牆有耳：狼英、林鄭齊出埠　清場　財爺孭鑊 - 李八方</title></header><body><h1>隔牆有耳：狼英、林鄭齊出埠　<br>清場　財爺孭鑊 - 李八方</h1><p>噚日特區政府「配合」禁制令，開始喺旺角清場，不過喺呢個咁重要嘅時間，狼英同林鄭齊齊公務出埠，留低財爺鬍鬚曾做署理特首睇場。有政界中人同八方講，佔領行動爆發咁耐，已不斷有梁粉篤鬍鬚曾背脊，話佢冇緊跟狼英路線，同班後生仔開火，今次都唔知係咪狼英夾埋林鄭，「明益」鬍鬚曾睇清場，等有乜冬瓜豆腐由佢孭。</p><p>遭藍絲梁粉篤背脊</p><p>該政界中人同八方講，狼英由頭到尾都主張強硬對付佔領年輕人，而西環嘅小明、主理香港事務嘅人大委員長張德江亦主張打，只係打嚟打去打唔散，所以先出禁制令呢招，用法治做擋箭牌，包裝強硬清場，只要睇噚晚差人行動，開路之後仲追住班示威者，就知開路只係掛個名，拉人清場先係主菜。<br>不過好衰唔衰，狼英強硬立場似乎梁粉、藍絲帶之外，真係冇乜知音，據該政界中人聽聞，唔少梁粉好不滿鬍鬚曾只係反佔中，但就冇公開撐狼英強硬立場，據聞仲有藍絲梁粉走去篤鬍鬚曾背脊，但正如一啲仲有少少清醒嘅建制中人話齋，強硬清到場又點？同成個年輕一代為敵，以後點管治落去？所以佢哋唔少人私下唔認同狼英，反而認同鬍鬚曾懷柔手段，只係個個見到田少「下場」，免得過唔惹禍上身。<br>今次清場開始，狼英就將個場交畀鬍鬚曾睇，難免有好事之徒猜測，狼英係咪等萬一清場有乜冬瓜豆腐，要鬍鬚曾冇得置身事外？鬍鬚曾噚晚出席活動後，主動向記者表示，呼籲示威者保持克制、理性，並與警方合作，盡快離開現場，市民唔好去旺角，又話警方係按現場情況執行任務，強調警方係按禁制令執行，亦一定要執行。</p><p>李八方<br><br>mailto:pf_lee@appledaily.com</p></body></html>