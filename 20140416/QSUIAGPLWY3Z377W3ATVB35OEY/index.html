<html><header><meta charset="utf-8"><title>上海零團費 - 陳也</title></header><body><h1>上海零團費 - 陳也</h1><p>去上海雖然是「零團費」，但議員不是冇飯開，無謂貪便宜，唔去無乜蝕底，反而有理有據，原委如下：<br>一，跟波友留港，周日黃昏睇本地薑南傑大戰，晚上歎英超直播曼城對利物浦，兩場紅藍對決重頭戲碼，比王光亞一個人的一錘定音悶騷養眼。<br>二，王光亞回贈所謂真版的基本法，言下之意，是你們特區一直用的是贗品，暗寸議員效忠的，是A貨基本法。上海之行，完全是「假如我是真的」政治妄想版，議員只係行行企企的演員，舞台熄燈，冇戲。<br>三，上海市宴請議員，其中兩道菜是鹹肉菜飯和鹹菜炒豆瓣。梁營放辣，上海加鹹，議員要自求多福，保育自己個腎，留港清淡一餐更健康。<br>四，梁振英讚揚上海「各個方面的發展都有翻天覆地的變化，一代人的時間裏取得三代人的成績」。這就是說，捧上海是英超，貶香港為港甲，球證還要係京官，泛民最好波那個長毛，卻被紅牌趕出局，一隊波，對撼三代波，冇得打！ </p></body></html>