<html><header><meta charset="utf-8"><title>紅隧賣廣告無助賣飛Fiona個唱滯銷</title></header><body><h1>紅隧賣廣告無助賣飛<br>Fiona個唱滯銷</h1><p>港人熱愛看演唱會，偶像派開騷必掀起一輪搶飛，由今晚到9月初為止，紅館將會有7個不同的演唱會。今晚先有張智霖（Chilam）打頭陣，為一連三場演唱會揭序幕，緊接有郭偉亮（Eric Kwok）、孫燕姿、杜德偉、Summer Pop Live、張耀榮紀念騷和薛凱琪（Fiona）陸續出場。但觀乎昨日城市電腦售票網的票房銷情，暫時以9月開學開騷的Fiona較滯銷，需要加把勁谷宣傳。<br>學生哥趁暑假不用返學，樂得買飛睇騷追星，新加坡小天后孫燕姿月底在港開騷，是她前年產後復出的巡迴演唱會，餓偶像兩年，即使貴飛高達980元一張，粉絲都爭住搶購，三場門票全部售罄。張學友、劉德華、鄭秀文、容祖兒和許志安等歌手為答謝張耀榮生前提攜，他們已答允撐場下月底紅館舉行兩場紀念騷，粒粒巨星上舞台，甚為抵睇，門票火速搶購一空。<br>今晚開騷的Chilam仍可買到飛，而本月中接棒登場實力派Eric Kwok，三場的280元平飛全部賣完，其他兩款票價銷情都不錯。Summer Pop Live今次邀請鄭伊健、謝天華、錢嘉樂、陳小春、林曉峰為首的「古惑仔」上陣，他們早前才合體演出，再開騷吸引力下降。</p><p>Alex不擔心銷情</p><p>已有20年未踏紅館的杜德偉和Fiona，兩人都獲製作單位在紅隧賣廣告造勢，但他們同樣只得頭場平飛剩單人座位，其餘價錢仍有不少連位門票等待賣出，銷情麻麻。Fiona選擇9月開學月開騷相對比較蝕底，她所屬太陽娛樂發言中昨電話回應：「演唱會除公開發售，仲有內部認購，其實已去咗七成飛，9月先開騷，仲有一段時間，廣告同宣傳攻勢啱啱開始，冇問題。」而杜德偉昨透過經理人Roy表示不擔心銷情：「呢次開騷主要因為fans要求，我抱住同大家喺紅館『gathering』諗法，一齊瘋狂一晚。」<br>採訪：馬建華、劉敏</p><p>【紅館7至9月演唱會檔期】</p><p>張智霖<br>CHI LAM Crazy Hours Live 2014<br>今晚至7月8日（3場）<br><br>郭偉亮<br>我最喜愛的Eric Kwok音樂會<br>7月17至19日（3場）<br><br>孫燕姿<br>《克卜勒》2014世界巡迴演唱會<br>7月24至25日、27日（3場）<br><br>杜德偉<br>杜德偉極杜世界巡迴演唱會<br>8月16至17日（2場）<br><br>Summer Pop Live in HK 2014 - 歲月友情演唱會<br>8月27至28日（2場）<br><br>演唱會之父榮耀紅館SHOW<br>8月30至31日（2場）<br><br>薛凱琪<br>Tonight Fiona Live 2014<br><br>9月6至7日（2場）</p><p>【學界佔中　黃竹坑現場】YouTube 重溫：<br> http://bit.ly/71march  </p></body></html>