<html><header><meta charset="utf-8"><title>一周三件：百仕達睇1.1元 - 錢雋</title></header><body><h1>一周三件：百仕達睇1.1元 - 錢雋</h1><p>百仕達（1168）每股淨現金係現價嘅1.8倍，話百仕達係內房股，不如話佢係等變身嘅純現金股，可能仲貼切啲。<br>百仕達到上年尾，現金約41.6億銀，借款只得2.8億銀，淨現金高達39億銀。百仕達市值21.3億銀，淨現金係總市值1.8倍。同上次主打姊妹系威華達（622）一樣，以每股0.61元買入百仕達，相當於揸住集團每股淨現金約1.1元。<br>數未計完，當百仕達上到每股淨現金值，仲仍然相對NAV 2.13元折讓48%！即係話，現價買百仕達，亦係免本揸住集團手頭資產物業，證明百仕達係超級無倫殘到爆。</p><p>博大龍鳳有贏面</p><p>百仕達深圳「紅樹西岸」上年全部沽清，家陣有位於上海外灘同長寧區兩個project，無疑係超級靚嘢，但晒士唔大，再之後，亦無嘢跟尾。又大股東歐亞平出任由三馬牽頭的「眾安保險」掌舵之後，亦退任百仕達主席職。嚟緊百仕達三條出路：<br>（1）百仕達近幾年好似唔食人間煙火，再冇大搞作。若果真係無心戀戰，仍然有機會派大息，再拍戶好人家賣殼，多條出路，大、小股東仲開心。<br>（2）百仕達發憤，趁阿爺調控樓市之際出擊，等日後NAV同成績表，有再增長空間。又好保守當百仕達借貸70億銀，淨負債比率都係35%，而可動用現金，已經過百億銀，足夠集團整壇大龍鳳。<br>（3）百仕達keep住現狀，冇大改變。話晒，單係集團利息收入，都過1億銀，足夠cover所有高級管理層袍金加花紅（上年1,429萬銀）有凸。<br>三條出路，三分之二chance面，有機會係大龍鳳，值博。呢轉博百仕達，齋上返淨現金值1.1元，係要升80%，都肥仔啦。</p><p>錢雋<br>細價股專家<br>本欄逢周二、三、五刊出</p></body></html>