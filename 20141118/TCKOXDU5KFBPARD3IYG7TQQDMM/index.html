<html><header><meta charset="utf-8"><title>魚樂無窮：皓天另類滬港通概念 - 唐牛</title></header><body><h1>魚樂無窮：皓天另類滬港通概念 - 唐牛</h1><p>滬港通首日，上演一幕反高潮。滬股通額度一如預期用盡，相反，港股通全日成交20億人仔唔夠，足以令大市四腳朝天。A股股民熱情不似預期，諗住買定貨派畀表叔嘅香港股民，開波見勢色唔對，梗係急急腳掟貨，結果造成人踩人局面，港交所（388）、騰訊（700）、大折讓H股、中港券商股，通通變成向下跌嘅刀。<br>聽戰友報料，有經紀連點樣落A股盤都未知，散戶對北上掃貨反應亦非常冷淡，除反映股民需時適應外，亦顯示計劃推出是何其倉卒。如何增加股民投入感？靠監管機構投資者教育？相信會事倍功半。</p><p>盈利五連升　息率六厘</p><p>相反，財經公關作為公司與股民嘅溝通橋樑，有計仔！中港上市公司希望提高知名度之餘，股民亦希望多認識兩地公司，尋找投資機會，財經公關未來在滬港通上嘅角色更形重要，本港上市唯一嘅財經公關皓天（1260），準備迎接大茶飯！<br>齋講基本因素，皓天絕對唔失禮，近五年盈利都有增長，息率更高達6厘，進可攻退可守，手頭現金4.9億，相當於市值逾三成，屬現金牛一族。公司專湊大陸客，行內知名度極高，未來有滬股通同港股通兩條大水喉射住，不得了！本周四將公佈中期業績，話唔定有大計出，最新市盈率僅10倍，值得用真金白銀支持。</p><p>唐牛<br> https://www.facebook.com/tongcow88 </p></body></html>