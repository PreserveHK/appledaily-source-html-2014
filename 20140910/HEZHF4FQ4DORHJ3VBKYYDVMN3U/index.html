<html><header><meta charset="utf-8"><title>求驗客手記：夜蒲玩殘隊友被逐出隊馬爾干整「股」專家</title></header><body><h1>求驗客手記：夜蒲玩殘隊友被逐出隊<br>馬爾干整「股」專家</h1><p>馬爾干因紀律問題俾巴西教練鄧加逐出國家隊，搞到踢唔到禮拜二喺美國對厄瓜多爾場友賽，聽聞話佢衰在夜蒲完遲咗返酒店，因而辣㷫鄧加。但江湖傳聞另有內情，話係佢貪玩搞隊友伊利亞斯文迪斯個pat pat，結果玩出火。<br>據巴西《奧萊報》報道，鄧加上周六畀球員放假1日，於是現年33歲嘅馬爾干就約埋伊利亞斯文迪斯同奧斯卡杜斯山度士落夜店。馬爾干一心諗住喺夜店食女，點知伊利亞斯文迪斯飲大兩杯就周圍搞事，仲衰到隨地屙尿，搞到佢鬼咁尷尬兼食白果。馬爾干為咗教訓伊利亞斯文迪斯，決定整蠱佢，不過奧斯卡杜斯山度士覺得太過份而冇參與，因而逃過一劫。至於呢個羅馬後衞點玩法？真係幾離譜㗎。</p><p>醉酒隊友屁股落胡椒</p><p>馬爾干用胡椒同煉奶倒落飲醉咗嘅伊利亞斯文迪斯個屁股度，第朝就同佢講話佢俾4個大漢搞咗。由於胡椒令伊利亞斯文迪斯有刺痛嘅感覺，加埋啲煉奶，佢就信以為真，仲話畀鄧加知兼報埋警。鄧加搞清楚件事之後，知道原來係馬爾干嘅惡作劇，但認為玩得太過份唔可以原諒，於是即時將佢踢出國家隊。<br>除咗胡椒加奶呢個版本之外，傳聞仲有兩個版本。其中一個話馬爾干真係搞咗伊利亞斯文迪斯個pat pat，不過若然係真，伊利亞斯文迪斯應該退咗隊，所以可信性極低。</p><p>為雷斯洗頭水加料？</p><p>另外一個版本就相當核突，話馬爾干將自己「某啲體液」倒落隊友大衛雷斯支洗頭水度。巴西足總始終冇就馬爾干被逐一事作出詳細回應，但效力禾夫斯堡嘅路爾斯古斯達禾就暗示：「呢個係內部決定，唔應該由我哋嚟講，不過我哋好應該引以為鑑。呢件事表明，我哋班球員必須適應新教練嘅風格。」<br>巴西新帥鄧加向來講紀律，連球員染髮都唔畀，就算馬爾干真係冇搞伊利亞斯文迪斯，淨係胡椒加奶同埋體液洗頭水呢兩單嘢，鄧加都足以判佢死罪。睇嚟鄧加一日仲喺度，馬爾干都唔使旨意可以返巴西國家隊。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>