<html><header><meta charset="utf-8"><title>魚樂無窮：綜合環保又屆翻兜時 - 唐牛</title></header><body><h1>魚樂無窮：綜合環保又屆翻兜時 - 唐牛</h1><p>香港電視（1137）與騰訊（700）簽訂協議，騰訊視頻將成為港視劇集在內地嘅獨家網上播放平台，全國13億人口成為港視觀眾。今次成功面向神州大地，港視同廣告商傾價錢牙力登時倍增，噚日埋單怒升三成。港視最新市值39億銀，扣減手持股票及現金後，淨市值20億銀，只及TVB一成，可塑性大得驚人。</p><p>重溫炒作四部曲</p><p>由彤叔創辦嘅周大福企業，最近再染指殼股，根據聯交所權益披露資料，公司以總代價3.5億銀，購入綠森（094）約63%股權，每股作價0.7元，較綠森停牌前有22%折讓。純官接手家族生意以來，喺地產市場大展拳腳，單計過去三個月，已經使咗50億銀，但喺股票市場上，始終未見代表作，近期再度活躍殼股市場，變得理所當然。<br>綠森未復牌，想買要等多陣，想炒純官概念股，一定係揀新鮮滾熱辣嘅綜合環保（923）。唐牛曾於10月中推介，當時報0.395元，半個月後一度炒高至0.52元，累積升幅逾三成，其後回落至0.42元已跌唔落，噚日再以破腳穿頭陽燭破旗，第二波升浪一觸即發，翻兜係時候，目標年初高位0.61元！<br>再簡單講講綜合環保賣點四部曲︰1.供股後周大福成功入主，踢走原大股東奪話事權；2.周大福獨欠環保旗艦，綜合環保搞廢紙回收啱嘴形；3.純官次子鄭志明打骰，有搞環保業務經驗，天衣無縫；4.市值只得22億，潛力無極限。<br><br>唐牛<br> https://www.facebook.com/tongcow88 </p></body></html>