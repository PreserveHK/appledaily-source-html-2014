<html><header><meta charset="utf-8"><title>中環在線：數碼通出減肥App黎大鈞變人辦？ - 李華華</title></header><body><h1>中環在線：數碼通出減肥App<br>黎大鈞變人辦？ - 李華華</h1><p>本港四家主要電訊商中，數碼通（315）不時推出特色Apps吸客，好似之前有個App幫人搵工人，唔理有冇人用，但富話題性。數碼通噚日又推新App「健易通」，個App主要提用家食藥、睇醫生、儲數據、計卡路里之類，要錢㗎，月費168元。<br>數碼通總裁黎大鈞話，據統計每四名港人就有一位有代謝綜合症（Metabolic syndrome），症狀包括高血壓、高血糖、中央肥胖等。當有記者問佢有冇試用，唔知係咪崩口人忌崩口碗，肥肥哋嘅黎大鈞劈頭就話，「香港大部份人都要改善佢嘅餐單，包括你自己……」全場鴉雀無聲。<br>有人繼續問公司儲存用戶數據會否涉及法律責任，黎大鈞當然話冇，跟住越講越激動，向記者話：「你可以唔做，唔做咪有Metabolic syndrome囉！」如果即場量血壓，黎生可能超標呀。</p><p>【我撐公投】網頁: <br> http://622popvote.appledaily.com  </p></body></html>