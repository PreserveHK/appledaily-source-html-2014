<html><header><meta charset="utf-8"><title>體壇拾趣：花名波衫戰大帝打出火</title></header><body><h1>體壇拾趣：<br>花名波衫戰大帝打出火</h1><p>NBA上周五舉行首場花名波衫大戰，網隊同熱火鬥到雙加時，網隊憑「JJ」祖莊遜攻入32分，主場以104:95勝出，熱火前鋒「King James」勒邦占士今仗好好火，第1次加時6犯離場。</p><p>追到加時6犯離場</p><p>NBA首次准許隊衣背部印上花名，不過兩軍主力嘅花名波衫都已經流出，熱火今仗收起「D. Wade」獲迪，靠身穿「King James」波衫嘅勒邦占士孭飛，大部份時間落後之下，第4節力追，包括被網隊前鋒迪里杜域惡意犯規後，意圖向對手報復，好彩隊友拉住佢。熱火靠King James最後連取3分，法定時間逼和89平手，要加時分勝負。不過加時階段，累積36分嘅King James唔收火，最後36秒進攻犯規，要6犯離場，係佢職業生涯第3次6犯離場。<br>熱火頓失大將，就算第1次加時由N高爾中距離建功，追成93平手，但到第2次加時，始終係網隊天下；「JJ」中距離建功，加上「Truth」皮雅斯射入3分，網隊打出11:2擊敗熱火，取得5連勝，排名仲升上東岸第7位。博到勒邦占士進攻犯規成贏波功臣嘅利雲斯頓，賽後就話：「今仗係偉大嘅勝利，全隊都比今季之前嘅比賽出色。」</p><p>足本收睇《亂噏24》x 卓韻芝；跟住有錢國偉陪你夜蒲！<br>周一至周五《亂噏24》約定你： http://bit.ly/appletalk24  </p></body></html>