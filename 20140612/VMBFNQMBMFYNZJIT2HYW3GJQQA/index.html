<html><header><meta charset="utf-8"><title>隔牆有耳：唔喺政府內聯網上載剪報扮太平狼英河蟹民情 - 李八方</title></header><body><h1>隔牆有耳：唔喺政府內聯網上載剪報扮太平<br>狼英河蟹民情 - 李八方</h1><p>可能狼班子都覺得成日搞出大頭佛，搞到日日有負面消息喺報章見報，畀公務員「大規模」睇到都好影響工作情緒，所以近日決定「河蟹」呢啲負面新聞，唔再喺政府內聯網上載新聞處嘅剪報；公務員要睇，就一定要問相關同事索閱，務求令公務員誤以為，政府總部好太平。唔通脫節嘅狼班子唔知道，手機睇新聞，先至係𠵱家嘅熱潮？</p><p>新聞處默認簡報「消失」</p><p>有公務員向八方投訴，話政府新聞處每日編寫、內含各大中英文報章新聞同評論嘅新聞簡報（Media Summary），居然喺政府內聯網入面消失；搞到啲公務員想睇吓有關門常開嘅新聞、了解吓民情，都好鬼唔方便。<br>佢爆料話呀，盛傳狼班子內唔少高官覺得簡報好「哽眼」，因為無論新聞係好定壞，新聞處都會一一剪低畀大家參考，而狼班子負面新聞多到瀉，所以唔想俾咁多人睇到，故此有意「整頓」，結果簡報從此唔再上載至內聯網。啲公務員想攞嚟睇，要好轉折咁向自己部門嘅新聞組索取，變相鼓勵佢哋唔好睇。<br>據聞唔少公務員對狼班子咁樣破壞政府內部資訊流通好憤慨，覺得破壞咗公務員獲知民情嘅方法，有礙佢哋向市民提供服務。八方問過新聞處，佢哋只回應今個月起，相關政策局同部門嘅新聞組會用電郵，將簡報個別傳畀有「工作上需要」嘅同事，默認份新聞簡報，以後唔會人人有得睇。</p><p>李八方<br><br>mailto:pf_lee@appledaily.com</p><p>【壹錘定音】星期一至五，早上8點開咪！<br> http://hammerout.hk <br><br>立即更新《蘋果動新聞》app<br> https://bitly.com/AppleDailyiOSApp <br> https://bitly.com/appledailyandroidapp  </p></body></html>