<html><header><meta charset="utf-8"><title>選演協會長流會　秋生鬧陳芷菁獨大</title></header><body><h1>選演協會長流會　秋生鬧陳芷菁獨大</h1><p>曾志偉去年尾因被批在香港電視發牌事件上表現維穩，辭去香港演藝人協會會長一職，昨早演協召開會議改選新會長，被推舉的黃秋生竟被拒入內，暗示秘書長陳芷菁騎刧演協，有份出席會議的邵音音也扯火狂罵一人獨大，最後流會收場。</p><p>「俾人騎劫咗」</p><p>秋生昨日接受電話訪問，他勞氣說：「好多演藝人要求我選會長，重新帶領呢個會，今朝我同郭少芸、呂慧儀去到，點知陳芷菁話我哋非會員唔畀入，我話可以即時交費，但佢唔畀我入去填表，要喺垃圾桶旁填。從冇遇過咁無禮對待行家嘅人，唔知佢做乜，有乜內部矛盾？」<br>問秋生是否有人擔心他當會長，言論過激及參與政治活動？秋生說：「演藝人協會係幫同業謀利益，唔係政治團體唔會搞佔中遊行，佢呢種惡劣野蠻態度令我好反感失望，唔信周潤發冇交會費，會叫佢喺垃圾桶填表，演藝人協會俾人騎劫咗。」<br>陳芷菁在電話中則說出另一版本：「會員要有兩個現任理事或會員支持，至可以做候選人，秋生帶咁多人嚟至填表，如果再擺佢上去候選，我哋就係黑箱作業！拒諸門外更對我哋唔公平，莊思敏、敖嘉年、曾國祥、蘇玉華都有入嚟，後來秋生叫咗佢哋去飲茶，因為佢嘈，我哋理事經商量決定流會，等埋佢哋嘅表格。」<br>對於陳芷菁的解釋，記者再致電秋生了解，他反駁說：「係志偉、王祖藍、三哥（苗僑偉）叫我嚟選，點解唔夠資格？流會係三哥腰斬，話唔夠法定執委人數，陳芷菁態度好似當自己係會長，係咪佢一人獨大？」<br></p><p>「有人晒權力」
</p><p>至於邵音音也在微博扯火怒罵：「誰權力大到叫流會？就為了怕某人當上會長。部署得很好。太可惡！」她接受電話訪問說：「齊人唔選好怪，或者有人要晒權力。」問是否支持秋生做新會長？她說：「啲人咁大勢力，會唔會畀機會佢都唔知，不過我梗係投佢，起碼佢唔會趕人出去。」<br>志偉昨在西九出席活動，對於秋生被拒門外說：「因為先要為佢辦理入會先，一啲程序上嘅問題，所以投票再延後。」另跟秋生踩上協會的莊思敏，昨晚到灣仔出席活動說：「係秋生通知我哋選會長，點知兩度入去都被拒。」她表示雖不是會員，但都支持秋生做會長。<br>採訪：鍾國仁</p><p>戲裡戲外，話題最強，立即收睇《動戲場》:<br> http://hk.movies.nextmedia.com/extra/list/ </p></body></html>