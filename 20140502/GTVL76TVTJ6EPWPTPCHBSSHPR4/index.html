<html><header><meta charset="utf-8"><title>【七筆思議】一言棠：「膠事連篇」 - 歐錦棠</title></header><body><h1>【七筆思議】一言棠：「膠事連篇」 - 歐錦棠</h1><p>小時閱《鏡花緣》中「君子國」篇，被喻為作者癡人說夢，藉子虛烏有的理想國度，反諷現實社會的種種不滿，純粹吶喊文章，百無一用。<br>豈料時至今日，理想重尋，近在咫尺，古語……唔係，係「古龍」有云：「最危險的地方就是最安全的地方。」有危即有機、亦悲亦可喜。話說香江近日新聞怪事一籮籮，每日一宗不嫌多，例如「龍獅節」屬香港盛事基金贊助，公帑唔覺意使大咗，雖非理所當然，但亦有點那個，市民慣任宰割，皆因無可奈何，但演出者中數百屬幼稚園孩童，非但舞足全日分文不獲，而且家長投訴「連水都冇啖飲」，情何以堪？更質疑被充當就業人口，濫竽充數，始作俑者陳公鑑林成眾矢之的，但人無恥必無敵，人厚顏則不汗顏，陳公聲大夾惡力陳「香港邊個唔識夏乜乜、夏物物師傅？」老老實實，我估香港人識夏蕙姨多過識嗰兩父子，正如陳公鑑林，若然少做笨事，港人識你「些焚」！不過陳公聲言有資可稽、有數可查，既然坦白從寬，老廉應該馬上着手調查，還他公道。</p><p>取易不取難</p><p>另一則食環署肥妹恰小販阿婆，腳踏阿婆地攤貨物，明顯睇餸食飯，選擇性執法，上水日日水貨大堆擺得高過巴士站，食環署視若無睹，寧可取易不取難，亦大條道理，因水貨流通有益經濟，且極度體現血濃於水的國情民風，是有利構建和諧繁榮社會的重要因素，比起風燭殘年老嫗，自己都養唔掂，阻塞道路，有礙觀瞻，難怪西門梓話齋，點解要社會大眾養你班老嘢？<br>最後令香港矚目全球，自是晉身「剛膠之都」的雅譽。香港地老闆都小家自私，店舖門前張貼「廁所不外借」，內地小孩回應「自然召喚」，惟有效畜牲就地解決，實非得已，卡片蘇頻勸包容，張志剛更獻上「提供膠袋」予有需要者的「文明」策略，以示港人有愛心講文明，張志剛提供的膠袋論，即為「剛膠」，如此邏輯成立，則「君子國」式的烏托邦在港實施亦指日可待，試想他日遇有風化案發生，不應制止，更非拍照，而是上前遞上安全套，向粗暴教導文明；又例如日後有「佔中」情況，依據此邏輯，警方紛紛展示文明，向在場佔中人士派上膠袋以備不時之需，加上好言相勸，曉以大義，動之以情，所謂人心肉做，暴力場面必然可免，如此，「剛膠」論實功德無量。<br>「黃金周」開始，大家派膠袋時，記得收五毫膠袋費呀！</p><p>【一言棠】<br>撰文：歐錦棠<br><br>除表演藝術，也酷愛文字、影像及武術，其文章往往一針見血。<br><br>本欄逢周五刊登</p></body></html>