<html><header><meta charset="utf-8"><title>求驗客手記：巴神、禾琪年度twitter王后</title></header><body><h1>求驗客手記：巴神、禾琪<br>年度twitter王后</h1><p>「正常人夠我富議論性麼，你叫我做浮誇吧！加幾聲噓聲也不怕！」每次講起巴洛迪利，我求大俠都會諗起陳奕迅首《浮誇》，但巴神嗰種同《浮誇》有少少唔同，歌入面嘅主角係為出位而浮誇，但巴神層次更高，係真心浮誇而出位。巴神嘅浮誇唔單止得到注意咁簡單，仲做埋大娛樂家，成為今年度嘅twitter之王！</p><p>巴神要英女皇錫啖最爆</p><p>英國《每日郵報》選出巴洛迪利做今年嘅twitter之王，因為巴神啲言論真係夠晒爆，又夠晒話題。其中喺今夏世盃，意大利同英格蘭同組，當英軍兩連敗之後，意大利必須喺第2輪贏到哥斯達黎加，英格蘭先有出線希望。比賽前，巴神喺twitter度口出狂言，話如果佢哋贏到哥斯達黎加的話，就要英女皇咀佢一啖！</p><p>禾琪戀情好睇過師奶劇</p><p>呢番話有成17萬人轉載，近9萬人讚好！點知意大利最後輸咗，結果巴神被網民恥笑。近排巴神受傷，上陣少咗，人氣都弱咗，但佢自己仍然識搞出意外，上載咗張Super Mario嘅相，但上面嘅字眼涉及歧視猶大人，引起軒然大波，最後巴神道歉之外仲被罰停賽。從另一個角度睇，巴神唔使點花苦心就做到突出一個，相信球壇都冇邊個夠佢富議論性！喺浮誇方面，佢真係一位天才。<br>至於體壇嘅twitter之后就係嚟自網球壇嘅「丹麥甜心」禾絲妮雅琪。禾琪上榜同佢個靚樣或者有少少關係，但最大嘅原因都係佢同高球手麥艾萊嘅戀情。如果睇巴神twitter好似睇緊無厘頭嘅笑片的話，禾琪嗰套就似三色台啲師奶劇。今年頭，禾琪同麥艾萊訂婚，佢仲將戒指相擺埋上網，不知幾咁甜蜜，但半年都未夠，佢兩個就散咗。分手後，禾琪仲度咗句靚台詞，喺網上同支持者講：「呢個係我人生中艱難嘅時刻，多謝大家留言。好開心，我𠵱家全力支持利物浦，因為我知道永遠不會一個人獨行。」咁就過萬轉載同過萬like。我求大俠希望嚟緊一年，巴神同禾琪除咗喺球場外搶鏡，球場內都有好表現啦！</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>