<html><header><meta charset="utf-8"><title>客客氣氣 - 曾志豪</title></header><body><h1>客客氣氣 - 曾志豪</h1><p>人不要臉，天下無敵；人有多大膽，大話便有多大膽。當我聽到梁愛詩說，回歸初的保證和今天的白皮書為何說法如此不同，答案竟然是「識朋友開頭都係客客氣氣」，我便明白她當日為何會放生胡仙了，因為她應該是把胡仙當成朋友了，對她客客氣氣，而對其他異見人士，當然就唔同你客氣。<br>梁愛詩畢竟是前任律政司長，她心中難道真的無半點法律觀念，她真的不知道法律的意思，便是「白紙黑字」，避免口同鼻拗嗎？如果那所謂「創造性」的一國兩制的，原來只是和街邊sell你買保險產品的經紀一樣，簽約前天花亂墜乜都得，簽約後去如黃鶴，則你等於話鄧小平其實是騙子。<br>是否以後市民俾人呃，貨不對辦，有前無後，投訴至警察消委會，對方都會答：係咁㗎啦，未俾錢前梗係當你朋友，客客氣氣，俾咗錢，識得你耐咗，咪講多少少俾你聽，個窗台其實係大過你間睡房㗎。<br>張炳良也不要再對高鐵延誤驚訝了，因為港鐵的做法不叫隱瞞，只是港鐵當政府係朋友，開頭梗係客客氣氣，識耐咗先講得深入啲，其實我哋係無可能準時交到貨。<br>香港是否從此要變成不守承諾，不講規矩制度的客客氣氣城市？如果我們能接受這些左派對違反一國兩制的解釋，則政府還需要寫施政報告，交代政策理念嗎？反正寫了也可以改掉，反正開頭只是客客氣氣，反正你一認真便輸了。<br>其實梁愛詩的確講了真話，國情的確是以欺瞞為主流。毛澤東曾鼓勵知識份子大鳴大放，給予黨真誠意見，結果最後變成引蛇出洞的陽謀，用今天的話來說，毛澤東開頭當你係朋友，客客氣氣，識耐咗咪話你知，其實我係會秋後算帳㗎。</p><p><br>識睇　一定睇蘋果嘅足動世盃：<br> http://worldcup2014.appledaily.com  </p></body></html>