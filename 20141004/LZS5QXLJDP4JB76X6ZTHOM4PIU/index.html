<html><header><meta charset="utf-8"><title>買麵包雪糕朱古力官恩娜面癱男友貼心餵食</title></header><body><h1>買麵包雪糕朱古力<br>官恩娜面癱男友貼心餵食</h1><p>【大角嘴】官恩娜（Ella）同混血醫生男友J先生拍拖5年感情穩定，就算近日Ella證實患上貝爾氏麻痹症，令到右邊面有面癱嘅症狀，經常要服用高劑量類固醇同滴人工淚水，不過男友都不離不棄，而且對女友悉心照顧，可謂非常貼心。上星期有日傍晚6點幾男友J先生一放工，就即刻離開尖沙嘴診所坐港鐵過中環會合剛剛睇完醫生嘅女友。J先生好窩心一見到Ella就幫佢攞手袋，之後仲負責揸車過咗海，去到加多利山屋企附近嘅勝利道，J先生入咗一間便利店買咗一盒雪糕同麵包。一上返車Ella已經急不及待開雪糕食，但就分甘同味同男友一人一啖。</p><p>趁假期出雙入對</p><p>前日公眾假期唔使返診所嘅J先生揸車離開寓所，佢先去咗入油同買咗啲杯麵返屋企。到晏晝兩點幾兩個人一齊出嚟，揸車去到大角嘴一幢大廈，之後就上咗樓，相信喺趁假期同朋友聚會。到大概7點Ella同男友離開，雖然已經開始天黑，不過Ella依然戴住副太陽眼鏡。兩個人入咗附近一間茶餐廳開餐，食飽之後再看到便利店買朱古力，Ella雖然病但胃口依然好好。跟住兩個人就好似小情侶咁手拖手行返去攞車，仲不時攬腰非常甜蜜。<br>Ella噚日喺元朗出席開幕活動，佢話𠵱家面癱嘅情況已經好咗一半，所以心情都輕鬆番啲，Ellla仲話今次好多謝汪明荃同何麗全：「佢哋託人拎咗啲中藥畀我，原來我咁多人錫。」唔知男友有冇趁機求婚？Ella笑笑口話：「我同個女性朋友去咗法國郊區旅行，噚日先返香港，見男友時間之前仲少咗！」<br>採訪：陳辰、畢紹基、文國駿<br>攝影：羅德光、吳耀輝</p></body></html>