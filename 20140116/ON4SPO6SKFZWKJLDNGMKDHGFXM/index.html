<html><header><meta charset="utf-8"><title>隔牆有耳：「創業年輕人」身份曝光 - 李八方</title></header><body><h1>隔牆有耳：<br>「創業年輕人」身份曝光 - 李八方</h1><p>狼英喺施政報告話有位「創業的年青（輕）人」，10年前又按樓又問親戚借錢去廣西闖天下，今日已擁有營業額逾億嘅紅酒供應鏈企業。唔少人都俾個咁嘅例子激親，睇番梁振英兩個月前去廣西訪問嘅資料，呢位「創業年青（輕）人」應該係廣西北投寶迪紅供應鏈有限公司總經理潘家穰，佢間公司位於欽州保稅區，係同國企北投集團子公司合資嘅企業，所以狼英到訪，國資委都有出文報道。呢位潘生亦唔係普通年輕人，𠵱家係10間公司嘅董事，業務包括物流、環保、裝飾工程等，仲係香港海南商會會董同海南社團總會副會長。雖然話「成功須苦幹」，但係要上到社團要職，似乎唔係一般年輕人做到喎。</p></body></html>