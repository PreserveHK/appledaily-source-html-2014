<html><header><meta charset="utf-8"><title>【add】名Chat：何志恩愛港之衫</title></header><body><h1>【add】名Chat：何志恩愛港之衫</h1><p>很多人對何志恩（Johanna Ho）的第一印象，是她跟陳奕迅和徐濠縈很老友，似明星玩腳多於設計師，她也笑言自己出現在娛樂版多過在時裝版。畢業於倫敦著名設計學府中央聖馬丁學院，之後在時裝設計行業打拼，十年前為了女兒回流香港，繼續發時裝夢。往日外國搞騷，被亞洲買手逼掛「歐洲設計師」標籤；今日中環開店，又計劃反攻英國開拓國際線，一切只因想外界認認真真，重視香港設計、香港設計師：「告訴大家Johanna Ho是一個品牌！」<br>撰文：趙潔恆<br>攝影：郭賢興</p><p>訪問在何志恩的新店內進行，位於雲咸街上的專門店清雅簡潔，精緻陳列了她的心血結晶。眼下的香港零售業難做，租金高得嚇人，何志恩毅然在中環黃金地段獨立開店，膽粗粗也是因被逼遷。「一切都係因緣際會；起初搞網店儲咗一班擁躉，發覺客人都希望試着、摸一摸衫嘅質地；之後同阿徐（徐濠縈）、陳冠希，喺尖沙嘴活方商場分別開店，但發展商收返舖位，可以話逼遷吧！恰巧朋友介紹中環有吉舖，就順理成章選址呢度。」</p><p>有名氣更要闖世界</p><p>要在時裝界吃得開，經營名氣可說是重要一環，何志恩在英國讀書時跟莫文蔚已是好朋友，又曾為王菲、陳奕迅等造型。但是何志恩絕非想當娛樂版常客，滿盤心思只盼將香港設計推回國際：「剛剛去倫敦同巴黎，同一間公關公司簽咗約，係想發展歐洲嘅市場。就好似Kylie Minogue現象，佢離開澳洲，去到英美打入流行榜，成咗名返到澳洲就吃香咗，我嘅心態都一樣，要國際化去睇整件事。加上香港呢間店，其實係想做到一個較國際化嘅定位，直接告訴大家Johanna Ho係一個品牌，而唔係明星，至於內地市場我都希望可以做到，一步一步來吧！」</p><p>不做偽歐洲設計師</p><p>何志恩盤算國際化，原來也源於一段不愉快的經歷：「我十年前返香港，感受到香港人並唔鍾意香港製造或中國製造嘅設計，非常崇洋。令我最矛盾嘅係，當時我到歐洲做發佈會，有來自亞洲嘅買家，堅持我係歐洲嘅設計師，為何大家同係亞洲人，都要咁樣自己呃自己呢？其實有好多國際品牌嘅產品都喺內地製造，但香港或者中國創作，仍然唔獲得大眾認同。十幾年過去，香港其實仍然崇洋，有部份人嘅心態開始有改變，但重視香港時裝文化方面仍有待發展。」</p><p>時尚世界無分年齡</p><p>由創作到零售一條龍一腳踢，忙得不可開交，一向樂天嘅何志恩視之為好事。「洗濕咗個頭嘛，當係挑戰吧，純粹喺一個樂觀嘅角度去諗，因為做設計師有半點悲觀就會生存唔到。」她一身以粉紅搭閃電藍的服飾，是她最喜歡的色彩，令人感到歡樂的鮮色調，她續說：「我覺得時裝不應有年齡嘅界限，我最引以為傲嘅係我媽媽都會着我嘅設計，只係佢嫌尺碼太細；好似我身上呢件斗篷，唔同人着自然會有唔同嘅襯法，着出不同嘅風格。」</p><p>更多精采時尚內容，盡在 http://add.appledaily.com。 </p></body></html>