<html><header><meta charset="utf-8"><title>樂香園：千頌伊救唔救到達芙妮？ - 海迪</title></header><body><h1>樂香園：千頌伊救唔救到達芙妮？ - 海迪</h1><p>韓劇《來自星星的你》紅爆亞洲，連帶男女主角在戲中使用的產品均全線熱賣。劇中有一橋段，是描寫兩位女演員出現身份混淆的情況，當中關鍵是一對銀灰色的Jimmy Choo高跟鞋。<br>據《華爾街日報》報道，這雙價值接近5,000蚊的「Abel」高跟鞋，原本是Jimmy Choo去年秋冬季的款式，早上架多時；但《星星》一播出後，全球幾百雙Abel，數星期內全部沽清。集團在意大利的工廠，原本當時已在生產今年的秋季鞋款了，但CEO知道咗呢件事後，決定破天荒、重新開返條生產線，再製造幾千雙呢款Abel鞋，四個月後重新補貨，非常誇張。<br>唔少品牌見到咁嘅境況，都爭住請「雙賢」做代言人。例如近年業務直插谷底的女鞋零售商達芙妮（210），就請咗全智賢來拍廣告，希望可以谷底反彈。達芙妮過去幾年太慳家，廣告宣傳開支只佔收入約1%，投入過少，令公司在網購競爭下不堪一擊。如今痛定思痛，決定今年大增宣傳費一倍至1.6億人仔，方向係正確。不過即使係咁，宣傳費佔收入仍然不足2%，與同行至少5%，仍有一定距離。<br>分析員朋友說，相信達芙妮由今年第二季開始，同店增長會逐步改善，但好大部份原因，只是因為比較基數低而已。公司最起碼同店增長要上返雙位數，才可以勉強抵銷到加大宣傳成本、對盈利所造成的衝擊。星星效應是否仍可起死回生？海迪拭目以待。<br><br>海迪</p></body></html>