<html><header><meta charset="utf-8"><title>隔牆有耳：紀念誕辰110周年　播片歌功頌德鄧小平展抹走屠城真相 - 李八方</title></header><body><h1>隔牆有耳：紀念誕辰110周年　播片歌功頌德<br>鄧小平展抹走屠城真相 - 李八方</h1><p>今年係鄧小平誕辰110周年，阿爺按慣例要大搞一番。噚日展覽組委會舉行記者會，宣佈下禮拜四至六喺會展舉行大型展覽，免費入場。展覽當然係為小平同志歌功頌德，至於提唔提89年鄧老下令嘅六四屠城，大會竟然賣關子，話「相信裏面有部份內容」觸及六四，但係乜資料就叫大家去睇吓。八方預料血淋淋嘅屠城史實，只會被搞手丟棄抹走；塗脂抹粉嘅嘢，就肯定大把。</p><p>拍板叫軍隊殺學生</p><p>中共中央文獻研究室副秘書長高屹噚日宣佈展覽詳情，除咗有400幾張珍貴圖片，仲有鄧小平用過嘅輪椅、佢嘅手迹、銅像，仲有講述鄧小平同香港嘅《小平與香港》專題影片，同時請咗鄧小平嘅親屬到場。<br>但對於港人嚟講，鄧小平除咗帶領中國改革開放，最為港人熟悉嘅，一定係佢拍板叫軍隊入城用坦克車、機關槍，殺死手無寸鐵嘅學生。咁展覽係咪會涵蓋八九六四？高屹先呆咗三秒，話「這個……你看了展覽就會知道」，之後被一再追問，佢先話「我相信裏面會有部份內容」。佢死都唔講係乜資料，淨係叫大家去睇展覽。<br>六四紀念館館長林漢堅則相信，所謂嘅「部份內容」，都係正面兼輕描淡寫，如果夠薑、忠於史實，展覽應該披露當年鄧小平點樣下令屠城、喺黨內點樣評價六四，但相信呢啲第一手資料，應該見唔到光。<br><br>李八方<br><br>mailto:pf_lee@appledaily.com</p></body></html>