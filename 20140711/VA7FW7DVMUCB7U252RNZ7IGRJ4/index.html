<html><header><meta charset="utf-8"><title>大棋局：歐洲負利率呃人 - Mr. Tregunter</title></header><body><h1>大棋局：歐洲負利率呃人 - Mr. Tregunter</h1><p>而家先講歐洲負利率可能有點out，但因為要觀察一組數據。歐洲今次負利率係指銀行擺錢入ECB（European Central Bank）個隔夜存款戶口，銀行要畀0.1厘利息ECB。話咁樣可逼銀行擺少啲錢落ECB戶口，借多啲錢出街。其實根本呃人，我哋從兩部份睇。首先，ECB今年6月實行負利率時，ECB隔夜存款的確由390億（歐元．下同）跌到135億元。一個月過去，截至7月8日為止，隔夜存款又彈番上297億元。其實由年初至今，ECB隔夜存款大部份時間都徘徊係150億至400億元，偶爾先係5,600億元以上。近年QE又好LTRO又好，郁下都過萬億元，咁都搞到話歐洲處於通縮邊緣，呢幾百億元就算銀行拎晒出嚟借出街又有鬼用咩（詳細列表請參考網上版）。<br>其次，2012年歐洲實行LTRO時，各大銀行擺錢入ECB，一度逼爆倉達7.8萬億元。該年7月ECB已將隔夜存款利率由0.25厘減到0厘，隔夜存款減少。當時已係負利率，因為銀行收散客存款無論畀幾多厘，擺入ECB都係0厘，已經係倒貼。金融政策好多時都係扮做嘢，引導市場預期。但傳導性有冇實效仍存疑，有機會再談。<br><br><br>Mr. Tregunter<br>本欄逢周五刊<br><br>出註：作者為《地利根德閣》blogger，著作有《樓市撈底攻略》</p></body></html>