<html><header><meta charset="utf-8"><title>異動空間：冷門工業股起筷 - 魏力</title></header><body><h1>異動空間：冷門工業股起筷 - 魏力</h1><p>繼正業國際（3363）爆升後，味丹國際（2317）上日早段搶到失控，最多飆升51%，直到公司發出不明升因通告後，升勢收歛，埋單漲18%，待業績後重新出發。<br>線人兩射兩中後，再冇新冧巴，但唔知係咪個市旺番，風聲四起，最新主角大洋集團（1991），工業股，主攻矽膠產品，2007年招股價3.5元，家陣6毫子，NAV 1.1元，0.54倍PB，市值4.7億元。「除咗好平、殼價，仲有乜賣點？」炒家前輩好玄咁表示：「睇通告。」OK，望通告，原來控股股東黃勝舜近日向主要股東吳沛珉收購股權，8月12日見埋SDI，每股0.47元買2,880萬股（3.7%股權），控股股東增持至59.28%，為上市以來最高水平；吳沛珉持股量降至2.9%，相信沽清只是時間問題。<br>大股東食埋自己友股票，一係意味業務復蘇，一係集埋股票一次過賣，無論開邊瓣，股價都會爆升，但相信後者機會較大。再講，大股東幾年前一至兩蚊都增持咗唔少，返家鄉應該係佢哋目標。上周股價一度搶到上7毫半，夠膽飆六成掃貨，應該係聰明錢。唞咗兩日，上周五又開車，睇盤見大手收集手影，唔簡單，大茶飯又來了！</p><p>魏力<br> http://www.facebook.com/2012jason </p></body></html>