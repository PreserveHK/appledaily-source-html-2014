<html><header><meta charset="utf-8"><title>馮仁昭四圍超：邵音音讚鄭艷麗　清寒不求人 - 馮仁昭</title></header><body><h1>馮仁昭四圍超：<br>邵音音讚鄭艷麗　清寒不求人 - 馮仁昭</h1><p>曾拍過三級片嘅鄭艷麗淡出娛樂圈多年，最近被周刊拍到佢喺麥當勞打工，時薪32蚊，佢自食其力嘅精神令人敬佩。原來邵音音同佢一直有保持聯絡，音音姐噚日話佢唔求人，靠自己賺錢，好有骨氣。<br>噚日音音姐喺電話度話：「佢有戲就拍，冇就喺麥當勞做。佢唔識講嘢、又內向，如果內地、台灣有騷或者請佢上電視，佢就去囉，冇就喺麥當勞做。佢10幾歲喺麥當勞做啦，係佢喺香港第一份工。」</p><p>靠雙手搵食</p><p>問鄭艷麗生活開唔開心？音音姐話：「OK，佢好簡單。」佢生活環境惡唔惡劣？音音姐話：「唔會，佢清清寒寒過日。冇工作就做part time，你以為個個掛咗明星（個名）後啲錢喺天跌落嚟？冇戲拍嘅藝員咁容易搵份固定工咩？佢唔會求人同借錢，用兩隻手搵錢。」<br>音音姐唔肯多講點解同鄭艷麗咁熟，但佢講到鄭艷麗細個嘅嘢同佢媽咪嘅事，就知佢哋交情匪淺。<br>問邵音音覺唔覺鄭艷麗好有骨氣？佢話：「唔係骨唔骨氣，要生活嘛，買個飯盒25蚊都要做一個鐘。我有鼓勵佢揸的士，自己能力去到邊度咪打乜嘢工囉。」<br>撰文：馮仁昭</p></body></html>