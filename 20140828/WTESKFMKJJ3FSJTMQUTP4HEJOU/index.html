<html><header><meta charset="utf-8"><title>魚樂無窮：擁三大武器的半新股 - 唐牛</title></header><body><h1>魚樂無窮：擁三大武器的半新股 - 唐牛</h1><p>變身淡友文章出街後，鄰居高明立即挑機。冇錯，原本諗住大市可直撲28000，但客觀形勢似乎唔得，唯有將賬面利潤袋住先，28000由短期變中期目標。恒指起自5月嘅升浪一路未曾跌穿50日線約24000水平，今鋪一於等呢個位撈貨，首選港交所（388）。<br></p><p>中國飛機租賃貨源歸邊</p><p>股票向來炒供求，貨源越歸邊，意味市場供應少，要炒上更加得心應手，樓上冇蟹貨嘅話，憧憬空間就更大，如業績靚仔又有基本因素支持，肯定無往而不利，邊間公司有齊三大武器？中國飛機租賃（1848）是也。<br>7月上市嘅中國飛機租賃，因市況不就，公開發售只錄得0.9倍超額認購，上市首日更潛水收場，為有心人提供收貨條件。經一個多月時間，上周五終重上水面，其後更連升三日，完美發揮貨源歸邊威力。除原大股東光大控股（165）持股36.5%外，公司CEO潘志文及中國航天科技集團，分別持股30.9%及6.5%，意味街貨唔夠兩億股，加上接連創新高，蟹貨壓力係零。<br><br>公司噚日公佈上市後首份中期業績，收入大升63.5%至4.3億銀，帶動經常性盈利大增79.3%至8,750萬銀。作為內地最大獨立飛機租賃公司，三大航空公司──東航（670）、南航及國航（753）都係佢嘅客仔，生意不愁。公司剛宣佈以29.3億銀收購四架A320飛機，同時向成都航空及四川航空訂立租賃協議。前景及炒作條件俱備，只要守穩招股價5.53元，一飛沖天難度不大。<br><br>唐牛<br> https://www.facebook.com/tongcow88 </p></body></html>