<html><header><meta charset="utf-8"><title>異動空間：飛毛腿升空之旅 - 魏力</title></header><body><h1>異動空間：飛毛腿升空之旅 - 魏力</h1><p>近排煲緊一位前輩的投資著作，講催化劑投資法，講到要一隻股票表現得脫胎換骨，催化劑是少不了。今日介紹的電池股飛毛腿（1399），催化劑至少有五個，升空在望！<br>當中，最令市場觸目的催化劑必然係小米，飛毛腿斟掂呢粒巨星，自然吸引基金大戶眼球，百利而無一害！飛毛腿主力幫小米生產高端電池，包括小米3、小米4、米Pad等，貢獻盈利逾20%，佔小米高檔產品逾50%電池供應，絕對唔係gimmick，而係實在的growth driver。飛毛腿近年業績差，主要死喺備用電業務。今年6月以1.3億元賣出，日後唔會阻住晒，此為第二個催化劑。第三係集團自有品牌業務轉攻外設充電器，上半年終於有錢賺，盈利引擎又多一個。第四係飛毛腿越來越多單，小米、華為、中興（763）、聯想（992）、TCL都有份，產能爆燈要再起廠房，預計最快本月投產，產能可大增六成，收入應有排升。最後，集團預告半年純利至少5,800萬元，以全年賺1.3億元計，預測PE 10倍，絕對超值。<br>日前盈喜後，飛毛腿股價整固，昨突破旗形漲3%，料快衝穿52周高位1.36元，15倍PE計，目標價2蚊。</p><p>魏力<br> http://www.facebook.com/2012jason </p></body></html>