<html><header><meta charset="utf-8"><title>長者索地圖須付$5</title></header><body><h1>長者索地圖須付$5</h1><p>【本報訊】五隻鮑魚等於一本消費指南！年滿65歲長者在工展會可免費入場，但欲索取含地圖的消費指南，卻要另付5元，比「1蚊鮑魚」更貴，不少人寧「盲舂舂」亦不願另掏腰包。展會管理方回應指收費屬慣例，「你都慳咗10蚊啦。」<br>「嘩咁貴？」位於工展會入口的詢問處不時有長者上前查詢，想索取一份場地地圖方便購物，惟聽聞要收取5元即「耍手擰頭」。地圖附在展方提供的消費指南內，包括各參展商優惠詳情、優惠券及抽獎券，購票入場人士可免費換領，但持贈券及免費門券者則要額外收費。<br>展會管理方回應指，消費指南的收費屬歷屆慣例，「咁多年嚟都係咁」，各參展商早得悉安排，而門票已是買一送一，購票者已可得一份，「都唔需要咁多本。」她又指，長者入場已是免費，「你都慳咗10蚊啦」。</p></body></html>