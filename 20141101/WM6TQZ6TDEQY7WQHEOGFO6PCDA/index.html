<html><header><meta charset="utf-8"><title>街頭晒白滑屁股王宗堯裸跑引婆婆𥄫</title></header><body><h1>街頭晒白滑屁股<br>王宗堯裸跑引婆婆𥄫</h1><p>被譽為高登神作三部曲之一、由原著小姓奴的大熱網絡作品《壹獄壹世界：高登闊少踎監日記》最近開拍成電影，男主角王宗堯昨日在西環街頭拍攝一場全裸追逐戲。<br>王宗堯今次可謂犧牲色相，一絲不掛僅用一條波褲遮「小宗堯」，渾圓屁股盡現無遺，可能因pat pat少見太陽，故特別白滑。途經的人雖然不算多，但附近有一間老人院，不少長者都隔住玻璃窗睇拍戲，表現雀躍。</p><p>肉色襪套住下體</p><p>劇情講述王宗堯被一班大隻男追打，他狂奔時正面遇上一位穿運動服的女子，女子既驚訝又好奇，即取手機拍攝。來回跑足近十次的王宗堯，受訪時表示做足防走光措施，他說：「電影公司安排咗一隻肉色襪，畀我好似避孕套咁套住，係最低防護。反而出門口前諗過唔着底褲，怕留底褲邊印。」問拍攝前可有加操？他說：「冇，因闊少形象要少少消瘦。」他透露之後還有幻想的性愛場面及監倉執番梘等大膽鏡頭，可有問准家人及女友？他說：「我冇女友，希望部戲盡做到IIB級上映。」</p><p>戲中飾演鹹濕有錢仔的張建聲，為部戲增肥50磅，昨日凸出大肚腩狂追王宗堯，他表示現在體重達195磅，目標要增多5磅。</p><p>張建聲肥完又瘦</p><p>張建聲明年6月要拍《一路向西2》，希望之後花3個月時間，回復140磅體重，並以張家輝為目標，他說：「唔使家輝咁勁，六嚿腹肌都OK，其實之前增肥都冇公司肯幫我，之後搵咗個相熟營養師朋友教我短期增磅，唔敢講佢個名，怕佢畀人釘牌。」<br>採訪：張俊銘<br>攝影：仇志德</p><p>【三個粉絲去首爾】<br>追星實錄，即上韓劇讀:  http://hk.apple.appledaily.com/kstar </p></body></html>