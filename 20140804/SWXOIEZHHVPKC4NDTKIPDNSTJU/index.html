<html><header><meta charset="utf-8"><title>中環在線：雷軍跑得慢有玄機　小米有醜聞時就腳軟 - 李華華</title></header><body><h1>中環在線：雷軍跑得慢有玄機　<br>小米有醜聞時就腳軟 - 李華華</h1><p>小米近排負面消息多多，創辦人雷軍壓力飆升，冇選擇去行山，反而去咗緩步跑，順便sell下新產品小米手環。佢將手環App嘅運動紀錄貼上私人微博，同米粉分享「我仍有跑」，不過表現就認真起伏不定，華華嘗試揣測背後原因，竟然發現每當小米有醜聞，雷軍嘅跑速就會減慢，唔知係咪要思考對策呢？<br>根據雷軍貼出嚟嘅運動紀錄，再計算返佢緩步跑嘅速度，會發現佢狀態好嘅話，每分鐘可以跑到75米。但係零零舍舍有一日，佢嘅速度竟然跌到得返每分鐘65米，巧合地，當日就係小米第二次公開認錯，承認誇大台灣紅米手機嘅銷情，搞到俾台灣交易委員會罰咗60萬台幣（約15萬港元）。</p><p>被揭瀏覽造假　當日冇去跑</p><p>至於小米被踢爆新產品發佈會嘅網上瀏覽人次造假，搞到要以「措辭不夠嚴謹」為由公開致歉當日，雷軍直頭冇心機做運動，11點就同網民講「晚安」，選擇咗瞓覺減壓。<br>今次仲發現雷軍其他生活習慣，首先係佢運動量唔算多，只係將「每日步數目標」定喺8,000步，最高峯都只係試過行8.77公里，即係大約兩條半彌敦道咁長。另外，佢似乎比較鍾意夜晚做運動，皆因佢最近四次嘅運動紀綠，都係介乎晚上約11點至12點，睇怕佢至少凌晨先會上床瞓覺。<br>查實香港金融界都有唔少人鍾意跑馬拉松，有太古地產（1972）行政總裁郭鵬、會德豐（20）主席吳宗權、精電（710）行政總裁蔡東豪等等，真係應該搞返場跑步比賽，睇吓邊個最好耐力。<br><br>李華華<br>mailto:LiWaWa@AppleDaily.com</p></body></html>