<html><header><meta charset="utf-8"><title>隔牆有耳：鏡盒　小露寶　大哥大那些年手機晒冷 - 李八方</title></header><body><h1>隔牆有耳：鏡盒　小露寶　大哥大<br>那些年手機晒冷 - 李八方</h1><p>喺過去20幾年，你換過幾多部電話？旺角始創中心上個星期五（25日）到8月31日，展出4名本地手提電話收藏家約600部電話，經典電話有俗稱「大哥大」、「水壺」嘅Motorola MH1、1993年Ericsson出品嘅「GH197」，同Sony喺97年出品的CMD-Z1「小露寶」。</p><p>90年代上台價4,000元</p><p>仲有唔少「扮嘢」電話，好有007 feel，收藏家之一譚偉業介紹，例如Siemens出過三款得意電話，Xelibri 6 「扮鏡盒」，當時係前衞作品，中文廣告宣傳口號係：「好明天呀！」；另一部Xelibri 5，外形扮安全帶扣，放喺條腰度冇人會懷疑；而S55外置鏡頭，以前影相邊有咁方便，所以要外加一個相機配件。<br>而講到特別，就唔少得Samsung Serenata，三星同設計品牌B&amp;O合作，譚偉業話，如果放入房播歌，音色好似聽緊Hi-Fi咁。<br>譚偉業本身收藏約400部電話，佢喺1995年畢業後出嚟工作，儲咗好耐錢先買到首部手提電話Ericsson 337，當年上台價都要約4,000元，自此愛上收集舊手提電話。不過，就收機收到俾老婆埋怨。香港屋企細，要收埋400幾個手提電話、電池、火牛同原裝盒，都唔係容易，𠵱家搬咗啲寶貝返辦公室存放。<br>譚偉業話，𠵱家收藏目標係「未面世」嘅試版電話。今次展出Google Sonner，係Google推首部Android機嘅前身，未出過街。佢話收集電話可以見到人類通訊歷史，由以前好多元嘅機身設計，到𠵱家一式一樣嘅智能電話，佢都係鍾意以前電話多啲。<br><br>李八方<br>mailto:pf_lee@appledaily.com</p></body></html>