<html><header><meta charset="utf-8"><title>中環在線：放棄贊助體操隊李寧剖白：我很痛苦！ - 李華華</title></header><body><h1>中環在線：放棄贊助體操隊<br>李寧剖白：我很痛苦！ - 李華華</h1><p>男人最痛係乜？「體操王子」李寧可以話你知。李寧（2331）早前痛失合作長達12年嘅中國體操隊贊助，佢本人噚日出席業績會時，愁眉深鎖，主動提起失去贊助呢件傷心事，好感慨咁話，主動放棄贊助呢個決定，對佢個人嚟講係「很痛苦」！<br>新一代本土體育品牌「一哥」安踏（2020）早前從李寧手上取得中國體操隊贊助，無計啦，安踏業務已經重拾升軌，但李寧仲喺轉型嘅陣痛當中，上半年仍然蝕錢，自然樣樣都要慳住使。</p><p>基金股東：肯放棄「很感動」</p><p>貴為體操王子嘅李寧，形容體操已經係佢生命嘅一部份，自己喺體壇嘅成就都係由體操隊一手培養。但為公司利益着想，希望將有限資源，用番喺公司專注嘅五項核心運動業務當中，「所以不得不這樣做，很痛苦」、「我是承受巨大的壓力」。李寧真情流露講出呢番話時，華華喺現場，真心聽得出當中嘅苦澀。<br>李寧喺業績會餘下時間，表現得比平日安靜，眉頭幾乎冇鬆開過。至於私募基金股東TPG代表、公司副主席金珍君，就話對於李寧肯放棄贊助，覺得「很感動」。佢重申，失去體操贊助，對公司業務冇乜影響，未來資源會集中喺籃球、跑步及羽毛球等核心業務。<br>李寧為轉型，上半年繼續燒錢投資喺業務平台，開零售店，令負債比率急升至55%。管理層坦言，會評估有冇集資需要，如果有需要就再研究用銀行貸款還是股本融資。睇落李寧公司嘅財政狀況依然幾掹掹緊。<br><br>李華華<br>mailto:LiWaWa@AppleDaily.com</p></body></html>