<html><header><meta charset="utf-8"><title>鬧爆違反合約樂易玲炒Coffee</title></header><body><h1>鬧爆違反合約<br>樂易玲炒Coffee</h1><p>【廁格風雲之今日發落】林芊妤（Coffee）因與富貴男友林知譽在殘廁「Gathering」成為熱話，事後有傳她隨時被炒，但幸得好友相助，立即安排她飛北京接騷搵銀，不過日前有報道指，Coffee因拍《衝上雲霄II》搭上監製陳維冠，事後遭陳妻走上大台找樂易玲投訴，難怪樂易玲表示不滿之餘，也不能姑息。</p><p>稱內部有共識</p><p>昨日樂易玲在灣仔出席周年晚宴活動，談到Coffee的去留問題時，她說：「我有同事同佢聯絡，佢好似係今晚（即昨晚）返，聽日（即今日）約咗佢返公司傾。」追問會否炒Coffee時，她說：「公司內部同法律部有共識，聽日（今日）見到佢會了解清楚，因為今次事態嚴重，都會聽吓佢解釋。」<br>樂易玲續說：「我哋都睇到報道，話佢去咗第二度做嘢，佢係一個full time藝人，接job都係次要，請假都要同公司講，離開係要通知公司，要尊重合約精神。」</p><p>既定日期中止</p><p>問到有指Coffee姣媾監製陳維冠遭其妻投訴，樂小姐笑笑口說：「呢啲我從來都冇聽過，我諗連陳維冠都未聽過，分分鐘連佢係邊個都唔知，有時選角未必係監製去試鏡。」至於今日見面後，會否炒Coffee？她語帶雙關地說：「近日睇咗報紙，知道佢環境都唔係咁好，即使我哋中止合約嘅話，可能會到既定日期為止。」<br>此外，昨晚記者向Coffee求證此事，她說：「其實我真係唔知，我會同佢哋聯絡，多謝關心。」<br>採訪、攝影：卓寶花</p><p>【我撐公投】網頁: <br> http://622popvote.appledaily.com  </p></body></html>