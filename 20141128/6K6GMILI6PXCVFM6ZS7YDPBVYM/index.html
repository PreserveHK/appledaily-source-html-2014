<html><header><meta charset="utf-8"><title>異動空間：恒和變身地主股 - 魏力</title></header><body><h1>異動空間：恒和變身地主股 - 魏力</h1><p>睇地產新聞，經常會發掘到潛力股，恒和集團（513）以樓花形式，拆售上環德輔道中238號恒和中心，項目樓高26層，銀座式商舖用途，每層1,780平方呎，每呎意向價3.3萬元，簡單一計，全幢按意向價賣晒出街，恒和可套現15.3億元，剛好等於恒和目前市值，意味旗下珠寶、採礦業務，免費送埋畀你。<br>翻查資料，項目前身為鹽業商業大廈，鄰近上環地鐵站，對面就係永安中心，恒和2008年以筍價3.35億元購入，呢鋪一賣隨時賺十億八億；即使用來收租，地下至3樓呎租200蚊，樓上呎租約65蚊，每月收租近400萬銀，每年5,000萬元收入，回報近15厘。<br>望下業績，恒和喺上海楊浦區有兩幅地，每幅持50%權益，總建築面積98,881平方米。楊浦區喺黃浦江隔籬，上海最貴地段之一。剛在本周三，同區賣出一幅地王，每平米41,078人仔，照計的話，恒和兩幅地就值20億人仔！地皮將發展為11層高購物商場，明年料落成，租金收入又多一大截。齋計中港地皮已值40億銀，現價相較地皮價值已折讓近七成，保守炒上3毫樓上，仍有大把水位。<br><br>魏力<br> http://www.facebook.com/2012jason </p></body></html>