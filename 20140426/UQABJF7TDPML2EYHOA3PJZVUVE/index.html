<html><header><meta charset="utf-8"><title>FT飯局 - 左丁山</title></header><body><h1>FT飯局 - 左丁山</h1><p>公關大哥華德前星期吃午飯時介紹左丁山睇金融時報出版嘅「Lunch with the FT」，佢大力推薦，話記者訪問世界名人，除文筆優雅之外，內容十分豐富，每一位受訪名人都係非常有頭有面嘅人士，有著名藝術家、時裝設計師、大富豪、IT神童諸如此類，睇書可以學到大把嘢。呢本書當然係將每星期六出版嘅「Lunch with the FT」之精華輯錄而成，世界一流記者訪問世界級人物，當然好睇之至。<br>上星期六與FT吃午飯之名人就係左丁山讀研究院時，讀佢嘅國際經濟貿易論文讀到苦瓜口面嘅Jagdish Bhagwati，教授預言此君他日必定攞諾貝爾獎，要我地專心學習，此位印度裔經濟學大師今年79歲咯，仍然攞唔到諾貝爾獎，佢出生於一個大家庭，父親係印度最高法院法官，薪水不高，父親治家甚嚴，全家一律吃素，用錢極為節儉，衣食住行皆有控制，只有一個例外，就係七兄弟姊妹可以在住宅區內一家書局開一個戶口，買書一概由父親找數，巴格威提教授話：「家庭傳統就係教育最優先。」<br>有此關係，巴格威提在孟買讀完中學就考入劍橋大學，本想讀梵文，但父親話：「那不是窮家子的選項！」於是在劍橋攻讀經濟學，1950年代劍橋大學經濟系有著名馬克思經濟學專家Joan Robinson，因名氣太大，影響所及，經濟系內充斥社會主義味道，巴格威提竟在此環境下成為一個自由貿易大擁躉，恒常主張經濟增長優先，分配其次，剛與另一位著名印度經濟學家A.K. Sen（81歲，劍橋博士，哈佛哲學及經濟教授）相反，故此經常與Sen發生口水戰。每次有人訪問巴格威提，都會問佢仲有無希望攞諾貝爾獎，不讓1999年嘅A.K. Sen專美，今次FT又問佢，佢話已經睇化晒，一切隨緣，講係咁講，其實心裏有條刺，不無遺憾。今天經濟學界，政治潮流唔興講自由貿易與增長為先咯，諾貝爾經濟學獎近年傾向頒俾數學型（博奕理論）、實用型（財務學研究）及行為型嘅經濟學家，巴格威提之時代似已過去了。歐美經濟學術界之最新超級巨星就係法國巴黎經濟學院嘅Thomas Piketty，42歲，佢寫咗一本700頁書本叫做「廿一世紀資本」（Capital in the Twenty-First Century），法國暢銷，哈佛出版社譯成為英文，竟然在亞馬遜賣斷市，轟動大西洋兩岸，呢位先生，就係有社會主義人物。</p></body></html>