<html><header><meta charset="utf-8"><title>洗米華拖正印風騷競投懶理作嘔Mandy</title></header><body><h1>洗米華拖正印風騷競投<br>懶理作嘔Mandy</h1><p>現年29歲的混血女模Mandy Lieu為箍實有米人夫周焯華（洗米華）招數盡出，之前傳扭計玩失蹤十多日的她，前晚突然現身養和醫院睇急症，不時作嘔作悶要用手掩口。可惜拖大肚正印風騷出席慈善晚宴的洗米華，其間還興致大發舉手競投拍賣品，完全懶理作嘔Mandy孤伶伶，正印贏了小三漂亮一仗。</p><p>模特兒Mandy Lieu搭上澳門賭業猛人兼太陽娛樂老闆周焯華，之前傳因未收到澳門逾3千萬豪宅扭計玩失蹤，被洗米華司機報警稱疑在亞畢諾道的寓所內昏迷，警察破門入屋卻不見人影，「人間蒸發」了十多日的Mandy前晚終於蒲頭，巧合的是，洗米華的大肚正印陳慧玲，前晚風騷蹺老公現身灣仔君悅酒店出席壹基金「壹·起·愛慈善夜」拍賣會，相隔不足45分鐘，Mandy突然搭的士到跑馬地養和醫院睇急症，當時她按着肚跟護士說：「個肚好唔舒服。」正印與小三隔空過招精采過膠劇。</p><p>電話不離手</p><p>前晚約7時半，疑懷胎4個月的正印華嫂蹺實洗米華出席晚宴，肚凸凸的她全程獲老公小心攙扶，兼戴巨鑽水晶鏈貴氣現身，被問到是否大肚時，雖然她沒有開腔回應，但面上的笑容已代表一切，擺明蹺夫晒恩愛示威以擊退小三。正當洗米華和老婆高調現身君悅後，晚上8時20分，本報發現Mandy獨個兒搭的士到養和醫院，按着肚部走入急症室。<br>急症室內，見到着黑衫襯白外套的Mandy獨坐玩手機，現青筋的她不時似作嘔般，要用手掩口狀甚不適，但依然緊張關注手機訊息，似乎在等人。有醫院的工作人員推回一個行李篋給她，似乎Mandy是剛落機拖篋趕到醫院，之後Mandy隨醫院人員入房診治，惟至凌晨12時許沒見她再現身，究竟從秘密通道離去或留醫則不得而知。</p><p>家鄉搞生意</p><p>昨日Mandy經理人Marie回覆本報查詢表示：「唔知佢返咗嚟，到𠵱家都聯絡唔到佢，唔知佢身體有乜唔舒服，佢私人生活不嬲冇透露。」至於有雜誌指Mandy冧掂洗米華，在她的家鄉馬來西亞搞飲食和樓盤生意，為在澳門有份投資的左麟右李粥麵小菜於大馬開分店外，洗米華亦打算進軍當地房地產生意，其中一個新樓盤Robson Hill已開工云云，Marie澄清：「Mandy不嬲喺大馬有屋，已經係早幾年嘅事，至於雜誌話有新地產生意，就唔清楚。」<br>至於洗米華似乎懶理Mandy肚痛要睇醫生，前晚在君悅陪老婆出席慈善晚宴，據知，其間洗米華有舉手競投拍賣品，惟同時他的友人亦加入出價，最後洗米華放棄競投將拍賣品讓給友人投得。由於洗米華夫婦入場時引起哄動，有記者追訪致跌倒，故兩人於晚宴後從秘密通道離去，成功避過記者耳目。<br>採訪、攝影：朱志聰、李志明、徐錦池</p></body></html>