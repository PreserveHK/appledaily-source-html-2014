<html><header><meta charset="utf-8"><title>繼承家族企業 - 左丁山</title></header><body><h1>繼承家族企業 - 左丁山</h1><p>年青人普遍喜歡食辣，幾年前與肥仔K在一間老牌飯店食炒粉麵，佢要求侍應攞一碟辣醬做配料，一吃之下，連聲叫好，於是問侍應：「乜你地嘅辣椒醬咁好嘅，私家製造㗎？」侍應笑曰：「余均益箒嘛，周圍都有啦。」肥仔K天真，又信周圍都有，點知自己試吓去買，就周圍都買唔到，問番左丁山，左丁山又去問食家L，聽佢指點，要托人到西營盤第二街余均益門市部先至買得到。<br>八月八日閱報，知道余均益第二代又因為股份轉讓問題內訌，鬧上法庭，人地鬧交係家事，但倘若因此而搞到余均益停業停產，咁就可惜到極，香港本土名牌又冇一間咯。第一代家庭企業嘅創辦人離世後，第二代爭產爭權嘅糾紛屢見不鮮，見報嘅已知有鏞記、福臨門、皮蛋大王、霍英東家族、新鴻基郭氏兄弟等等，大大小小都有，唔怪得中文大學商學院有一個研究計劃，專門研究華人企業之傳承問題。大抵華人企業極少在創辦人生前擬定succession plan（繼承計劃），於是等到創辦人兩腳一伸之後，第二代就往往會因為錢財、權力與面子而起紛爭。<br>近日見到一位朋友，佢話無心繼承家庭事業準備返回加拿大，左丁山話：「好可惜啫，雖然你唔恨，但你爸爸嘅生意做咗幾十年，好穩定，年年賺錢，唔通你唔要？」朋友嘆一口氣話：「我有興趣於文化藝術，如果我繼承股權，我會請外姓專家，博士級人馬都得，總之係professional managers，幫我管理盤生意，我做董事會主席，由專家做CEO。但一講出嚟，就俾老竇鬧到狗血淋頭，話我會敗家，將來盤生意會被外人呃咗去，大家冇法子傾得埋欄。」但朋友係獨子，家姐細妹都嫁咗人，在美國長居不返，又點會繼承家族生意呀？問朋友怎麼辦？朋友答：「我叫老竇趁還有時間，將盤生意賣咗俾行家或私募基金，一講又俾佢鬧餐死，話我冇鬼用，依家我地唔傾嘞，我有加拿大護照，預備返番多倫多，費事煩！」聽落又覺得好可惜，但創辦人嘅頭腦追唔上時代，又幾難講，本地銀行應有不少如此客戶，多屬隱形富豪級，相信銀行要諗定方法嚟應對呢類問題咯。</p></body></html>