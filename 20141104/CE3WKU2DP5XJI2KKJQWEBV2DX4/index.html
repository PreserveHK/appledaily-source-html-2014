<html><header><meta charset="utf-8"><title>中環在線：耀才派認股權郭Sir持股再增 - 李華華</title></header><body><h1>中環在線：耀才派認股權<br>郭Sir持股再增 - 李華華</h1><p>呢頭先完成供股抽水嘅耀才（1428），轉頭上星期再向全公司上下派認股權，近排已經密密手增持兼參與供股嘅股壇大隻佬、耀才市務總監郭思治（郭Sir），獲送50萬股，如果全部行使，佢就會持有320萬股耀才。<br>須知道耀才9月3日宣佈供股，郭sir當時只持有100萬股，佢之後分階段增持耀才，雖然越買越跌，但就因為咁，最終獲得80萬股供股權，連埋今次50萬股認股權，佢嘅持股量就一下增加到320萬股，較9月增逾兩倍，認真係出錢出力撐公司。<br>耀才由上市至今，至少三次派認股權畀員工，除咗管理層，所有過咗試用期嘅職員都可以按年資分到，據講每次都可以賺少少㗎。今次一共派1,133萬股，每股認購價1.29元，比噚日收市高1.6%。除咗郭sir外，行政總裁陳啟峰都分到50萬股，係全公司最多。</p></body></html>