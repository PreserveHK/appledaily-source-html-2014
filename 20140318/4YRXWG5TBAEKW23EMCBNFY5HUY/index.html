<html><header><meta charset="utf-8"><title>求驗客手記：國家打吡前發威美斯=紀錄王</title></header><body><h1>求驗客手記：國家打吡前發威<br>美斯=紀錄王</h1><p>嚟緊嘅周日，西甲就上演國家打吡戰，巴塞隆拿同前鋒美斯就係大戰前夕盡show「哥利」；周日主場以7:0狂數奧沙辛拿，連中三元嘅美斯，就累積個人第371個入球，成為巴塞隊史入球王，點到一班皇馬兵唔驚。</p><p>入371球巴塞之最</p><p>巴塞隆拿上周中擊退曼城殺入歐聯8強，周日面對西甲中游球隊奧沙辛拿，入波就好似食生菜，18分鐘美斯已經先開紀錄。其實巴塞呢輪狀態反反覆覆，但呢位阿根廷球王始終保持狀態，近9仗有8場有波入，完場前88分鐘攻入個人第3球，球隊已經贏到6:0，對戰果冇咩意義，不過佢就累積到371個入球，超越名宿保連奴艾簡達拿1912至1927年間嘅紀錄，成為巴塞歷史入球王。<br>講美斯嘅紀錄，真係好似一疋布咁長，隨便數都有隊史聯賽、隊史歐聯紀錄，如無意外都好快會打破魯爾嘅歐聯入球紀錄；不過紀錄還紀錄，巴塞仍然落後皇馬4分，下周日作客巴拿比奴嘅國家打吡先最緊要，美斯賽後就講：「我個人紀錄不重要，最重要係球隊創歷史，下場作客皇馬將決定西甲冠軍形勢，我哋要努力爭取好結果。」美斯賽後接受巴塞官網訪問，仲着番同年初金球獎頒獎禮同色嘅紅色西裝，金球獎就輸左畀C朗，唔通國家打吡戰前，想向死敵示威？</p><p>小白入球獻「亡兒」</p><p>魯營除咗威風一面，仲有感人場面，「小白」恩尼斯達早前因為太太小產，缺陣對華拉度列嘅聯賽，佢攻入1球後就指天慶祝，希望將入球獻畀上咗天堂嘅囝囝。<br>另外，巴塞教練馬天奴講明，已經諗好國家打吡嘅正選名單，佢就拒絕回應係唔係同今場一樣，但尼馬、法比加斯一打後備，球隊就順風順水，似乎佢兩位嘅正選位置有啲危。</p></body></html>