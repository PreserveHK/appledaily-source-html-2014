<html><header><meta charset="utf-8"><title>來港經營16年　不敵貴租高薪FAT ANGELO’S全線結業</title></header><body><h1>來港經營16年　不敵貴租高薪<br>FAT ANGELO’S全線結業</h1><p>【本報訊】在港經營16年、走大眾化路線的意大利餐廳FAT ANGELO'S，僅存三間分店因近年投資「落重咗本」，加上重金禮聘美國廚師來港，且難敵業主開天索價的租金，迫於無奈下昨日宣佈全線結業，正式退出香港飲食市場。<br>記者：司徒韋桐　溫瑞麟　詹家志</p><p>於2012年接手經營FAT ANGELO'S的董事Douglas Hsia，昨向《蘋果》記者表示，對於餐廳最終結業感到無奈及可惜，「因為FAT ANGELO'S個品牌其實真係好響，好多熟客，呢兩年生意其實亦都有增長」。Douglas解釋是因為接手後重金禮聘美籍Corporate Chef來港設計新穎菜式，「佢哋負責諗好多唔同菜式，再煮出嚟，然後將烹煮過程拆細，交由唔同廚師負責。簡單講，就係制訂菜式後將佢工業化」。但是該批Corporate Chef的薪水不菲，Douglas坦言董事局的投資「落重咗本」，導致賬面出現負數。</p><p>「洗碗阿姐喊咗出嚟」
</p><p>Douglas續稱，他接手餐廳後已投資了一筆資金，生意雖然有增長，但至今仍未回本，「加上搵唔到其他投資者泵水，又冇加盟店」。最致命的是FAT ANGELO'S位於尖沙嘴棉登徑豪峰軒地庫的分店，早前被業主拒絕續租，「原本每個月租30萬，我哋出到50萬佢都唔制，而西環堅尼地城分店一直係『敗家』（虧蝕），最後董事局咪決定全線結業」。<br>Douglas對餐廳結業深表無奈，「可惜就一定有，前日同員工講呢個消息，有啲洗碗阿姐直情喊咗出嚟，佢哋好多都係老臣子」。公司昨日已向員工支付尾糧，至於代通知金則要稍後計算。公司昨忙於處理客人之前的訂枱，同時亦要向食物供應商退款，員工亦有返回寫字樓幫忙，合力完成善後工作。<br>FAT ANGELO'S的菜式屬「美式意大利菜」，就是以美國東岸的烹調方式來重新設計意大利菜，最拿手的是24安士帶骨牛扒及不同餡料的薄餅，Douglas說：「用美式烹煮方法同埋食材重新去設計意大利菜，效果就係份量更加豐富。」據《飲食男女》於1998年報道，FAT ANGELO'S餐廳提供的不僅是餐桌上的佳餚，同時亦是一個充滿笑聲及歌聲的地方，為顧客帶來多一份家庭溫暖。</p></body></html>