<html><header><meta charset="utf-8"><title>萬發大哥明：只用鮮豬腩，我哋邊有瘦叉賣？</title></header><body><h1>萬發大哥明：只用鮮豬腩，我哋邊有瘦叉賣？</h1><p>說萬發海鮮火鍋菜館，先從一碟叉燒說起。<br>菜館位於大角嘴和深水埗交界，與愛文生只一街之隔，如你到店舖門前高呼一句：「唔該，瘦叉行街！」那你只會聽到：「我哋邊有瘦叉賣，你一定唔係熟客，冇理由唔知呀！」寸得起，只因他們的叉燒用料矜貴。「坊間九成燒味舖用梅頭或者赤肉，燒完肉質硬崩崩，我哋用嘅係新鮮豬腩肉，好多人用嚟做扣肉，來貨價至少貴兩三倍，飛頭飛尾，只用中間最嫩滑部份，所以特別腍，入口即化。」做小炒，卻對燒味有這份執着，只因老闆大哥明原是燒味師傅出身。<br>大哥明1978年由東莞來港，自言甚麼行業也做過，在旺角街市打滾，做得最長時間的便是斬叉燒，日做夜做，儲下第一桶金，適逢九江街的萬發老闆退休，付了數十萬頂手費，終圓多年創業夢。「嗰時剛剛接手，我舖頭只有二三十款菜式，當時其他舖都標榜自己係『小炒三十六碟』，我自己一得閒就研究新菜，做到高峯期有過三百款小炒，好似小炒皇、薯仔牛柳粒、雪裏紅芥蘭都係我第一個做，𠵱家賣到通街都係。不過我唔介意，有競爭先有進步，無敵是最寂寞，百花齊放都係好事。」深水埗小炒競爭大，人人愛跟風，有個性才是立足市場之本。「我哋嘅小炒一定要炒到好乾身，咁先夠惹味，呢啲係基本嘢，工夫冇得呃人。不過，有實力都要搞啲噱頭先得，我哋即場碌乳豬，碌足廿分鐘，廚房專登做幅落地玻璃，證明冇花冇假呀。」</p><p>萬發海鮮火鍋菜館<br>地址：大角嘴詩歌舞街83號亮賢居3-4號地舖</p></body></html>