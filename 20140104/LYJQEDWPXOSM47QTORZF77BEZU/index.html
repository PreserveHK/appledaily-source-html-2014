<html><header><meta charset="utf-8"><title>關仁隱事：「照大地」片場呃𡃁妹 - 關仁</title></header><body><h1>關仁隱事：「照大地」片場呃𡃁妹 - 關仁</h1><p>導演「照大地」一片成名，佢套《熱戀》賣座非常好，叫做吐氣揚眉後梗係片約不絕啦！事實上，佢喺呢行真係好多個年頭，由助導、副導捱出身，跟過好多大導演拍戲，十隻指頭都捱平晒。雖然係咁，不過佢喺圈內嘅名聲唔係幾好，話唔係咁好嘅，唔係佢嘅工作態度，而係佢嘅私生活。<br>你知照大地做副導嘅時候，雖然啲大角色冇得畀佢搵，但啲三、四線角色都可以話吓事嘅，佢就利用呢啲機會專喺片場「呃蝦條」，好多發明星夢嘅妹妹仔都同佢有一手，博可以出吓鏡，一個唔覺意上埋位，年中照大地都食埋唔少。<br>不過，照大地又玩得實在太揚，差唔多全行都知，佢嘅故事仲搬埋上大銀幕，成為其中一段㖭。今時今日照大地發財立品，做咗大導就自然唔再搞啲妹妹仔，不過有冇啲姐仔想獻身上位，關仁就唔知嘞！<br>撰文：關仁</p><p>足本收睇《亂噏24》x鄭秀文@杜琪峯； 再有卓韻芝！<br>周一至周五《亂噏24》約定你： http://bit.ly/appletalk24 </p></body></html>