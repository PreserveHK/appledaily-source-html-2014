<html><header><meta charset="utf-8"><title>林鄭愛將　笑對外界八卦</title></header><body><h1>林鄭愛將　笑對外界八卦</h1><p>【特稿】<br>雖然只是18學者之一，羅致光的矚目度卻是當中之冠；憑着與政務司司長林鄭月娥的「親密關係」，令不少人認定方案細節獲接納機會或看高一線。羅致光笑對外界如斯「美麗的遐想」，指市民這種八卦心理，同樣見諸他身上。<br>「我都有問過馮可立（18學者之一）：『你有冇同馮可強（馮可立哥哥、現為香港政策研究所名譽行政總裁）溝通過（政改意見）？你兩個唔同陣營㗎喎……』（證明）我都八卦啦，呢啲好自然。」 <br>羅致光笑指，明白外界最愛「八八卦卦」，「呢個人同嗰個人係咩關係㗎，嗰個又同呢個點點點……政治上嘅八卦永遠係最有趣味性嘅表達」，故他對外界將方案獲接納機會與其林鄭「愛將」身份掛鈎，「（覺得）冇乜特別啫呢個睇法」。<br>原來這個集18學者意見的方案，大部份內容透過網上溝通達致，羅稱：「我同隔籬房同事溝通，都係用電郵咋……𠵱家以『學者方案』為題嘅電郵，一日都成幾十個。」他更笑指搞記者會、印單張，對學者而言已是「好大投資嚟㗎」。<br>《蘋果》記者</p></body></html>