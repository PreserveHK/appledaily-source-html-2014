<html><header><meta charset="utf-8"><title>中環在線：華爾街狼人來港借Talk Show推銷 - 李華華</title></header><body><h1>中環在線：華爾街狼人來港<br>借Talk Show推銷 - 李華華</h1><p>電影《華爾街狼人》真身Jordan Belfort星期三晚來港舉行一場Talk Show，唔少中環人都有到場「朝聖」。全長3粒鐘嘅演說內容好唔好聽？呢個唔係重點，重點係臨尾5分鐘，而呢5分鐘亦完美展示呢位「狼人」點解咁值錢，事關呢一Part，開正Belfort嗰範，就係推銷課程！</p><p>繳2.5萬可做佢徒弟</p><p>佢一共推銷三樣嘢，包括喺今年10月舉行、為期三日嘅新加坡學嘢之旅、一套自家教學課程光碟連書，仲有跟Belfort一年嘅師徒計劃。如果你成為佢嘅徒弟，佢會定期同你用短訊溝通、到時到候又會同你講電話、做視像會議之類。<br>呢度一套三件「產品」當然係好鬼貴，Belfort就賣大包，話現場所有人，位位都咁尊貴，享有尊貴優惠，即晚報名只需2.5萬大元，較原價8.58萬元平一大截，仲要買一送一，可以分期付款㖭呀！齋係呢條推銷橋，大家都應該學到點樣賣嘢喇。<br>52歲嘅Belfort生於美國紐約一個小康之家，爸爸係會計師，佢1987年加入華爾街嘅金融機構做證券經紀，冇耐遇上股災，公司執笠，佢由大行轉細行，專炒仙股，再同人夾份開小型證券行，因幫客賺到大錢而聲名大噪。但因涉及多宗違規事件，1992年被美國證監會要求停業，Belfort承諾永不重投業界。<br>Belfort　2003年因欺詐同洗黑錢被判入獄4年，出獄後周圍演講教人推銷，仲有幫大公司做企業培訓。佢前晚一開波就話自己啱啱過完大海，仲識得賭王位公子何猷龍，原因咪就係替對方公司做企業培訓囉。<br><br>李華華<br>mailto:LiWaWa@AppleDaily.com</p></body></html>