<html><header><meta charset="utf-8"><title>馮仁昭四圍超：君如扮Man剝衫　晒腹肌人魚線 - 馮仁昭</title></header><body><h1>馮仁昭四圍超：君如扮Man剝衫　晒腹肌人魚線 - 馮仁昭</h1><p>吳君如曾經喺電影《金雞sss》利用特技倒模隆出38G巨胸，今次喺電影《12金鴨》繼續玩特技倒模，今次君如由晒事業線嘅金雞改為晒人魚線嘅金鴨，喺噚日曝光嘅預告片上，剝衫正所謂巾幗不讓鬚眉，君如同六位男模齊齊露人魚線胸肌，實在可以以假亂真！</p><p>初初有啲尷尬</p><p>為咗呢副「胸肌」，君如事前花咗唔少準備工夫，佢苦笑咁話：「今次呢副『胸肌』同之前《金雞sss》嘅38G巨胸，都係專登喺泰國請咗特技師傅做，上一次焦點集中喺上圍，但係今次集中喺上半身，所以要加倍努力做運動同節食，嗰塊『人造皮肌肉』有一定嘅厚度，若果本身唔夠纖瘦，睇落就會好臃腫，變咗我同嗰幾個男模一樣，只可以食雞肉同菜keep住！」不過袒露胸肌行嚟行去，君如坦言有少少尷尬，佢話：「明明知道着咗一塊皮，但係最初都有啲唔慣同唔好意思，感覺好似冇着衫，但係𠵱家我同呢塊人造肌肉已經人皮合一，我好羨慕呢班男模嘅身材，但我同佢哋唔同，我唔使練，只要用幾粒鐘已經有，仲好逼真㖭！」<br></p><p>喺預告片中，又見到有個黑人壯男去廁所嗰陣，望見企喺隔籬嘅君如後，嚇咗一跳咁話：「嘩！有冇咁乸勁呀？」君如即刻得戚咁答：「未算，仲有更乸勁！」令在場唔少工作人員睇完之後大笑！<br>撰文：馮仁昭</p></body></html>