<html><header><meta charset="utf-8"><title>官員不肯開會商討安置</title></header><body><h1>官員不肯開會商討安置</h1><p>【本報訊】在古洞村內，有老字號醬油廠、木廠等工業映照香港百年變遷，也有農田供應全港撐起僅有的「本地菜」，更有一條收納了千名長者的「長者村」，讓他們安享晚年。不過，一眾安老院經營者就批評，政府在古洞的前期工程範圍正正在長者村旁邊，但官員至今仍不肯應邀召開跨部門會議講解工程和商討安置，批評政府毫無誠意，「講得出，但未做到就開工，邊係開明政府嘅作為？」<br>在古洞村粉嶺公路旁的石仔嶺花園，曾是英軍軍營，後來政府招標出租，因環境優美，吸引不少安老院經營者進駐，演變成一條低密度長者村，至今有17年歷史。<br>石仔嶺安老服務聯會副主席陳淑馨指，當初長者村只是一個廢棄軍營，能有今天環境是各院舍共同努力成果，「當初大家都係捱義氣入嚟做，但𠵱家調返轉話要發展就趕走我哋」。她說不少長者得知立法會財委會通過前期工程撥款後，都擔心未來去向，「佢哋不斷問，係咪要拆，係咪要走喇，第時會點㗎？但我哋全部都答唔出」。<br>陳淑馨指，自5月14日與政府部門開會後，曾多番去信及致電要求政府再召開跨部門會議，交代前期工程內容會如何影響長者生活，以及有沒有新方案安置長者，「但完全杳無音訊，好似斷咗氣咁冇人畀過回應」。她指各經營者希望得悉前期工程的勘探、土地平整等會如何進行，「但我哋𠵱家乜都唔知，點同老人家交代？」<br>聯會總幹事蔣月蘭指，上次與政府會面時，對方拋出一個聲稱兼顧長者的原區安置計劃，在現址附近興建一座大樓及分兩階段清拆院舍，「講完就冇聲氣，係咪可行都唔知，我哋唔會就咁袋住先，因為根本冇嘢畀我哋袋」。她強調長者希望維持現有生活，但依政府做法會出現更多滋擾，「一路拆樓一路叫佢哋繼續住，咁拆咗受影響嗰班長者住邊先？半天吊呀？」</p><p>工程滋擾村內逾千長者</p><p>陳淑馨不認為政府有誠意解決問題，「有誠意會連開一次會都唔得？我哋真係唔知佢哋搞乜。」她坦言，前期工程必然對安老院有直接影響，因為工程範圍就在石仔嶺花園旁，「到時沙塵飛揚、噪音好大，點叫長者安樂呢？」<br>陳又說，作為安老院經營者，能作出的抗爭行動有限，「我哋當然想不遷不拆，但唔可能叫長者同我哋一齊抗爭」。她說既然政府收地發展會影響千多長者，理應先安置後清拆。她又斥政府阻長者選擇石仔嶺，「有啲長者親友話我哋聽，政府職員會同佢哋講，揀石仔嶺要諗清楚喎，就拆㗎喎。咁大個政府點解要做呢啲小動作呢？」</p></body></html>