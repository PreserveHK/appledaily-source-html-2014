<html><header><meta charset="utf-8"><title>金手指：不問價追酷派 - 孫柏文</title></header><body><h1>金手指：不問價追酷派 - 孫柏文</h1><p>炒股最賺錢永遠係當冇預期嘅嘢發生，不過市場後知後覺，畀機會睇得透嘅人先入市。最經典係幾年前，溫總見中石油（857）搵到新油田感動到喊。點知報道出街嗰日，中石油唔郁，要到第二日先裂口高開由頭升到尾。當日有大行輪商因無法對沖，一日內輸晒全組全年盈利。<br>孫柏文一連多篇講大陸進行中嘅4G革命，會一炮過令億億聲用戶由2G上無線寬頻。講到電訊業，上周最大新聞必定係蘋果新機唉瘋6。全球都話冇驚喜，即係冇預期外嘅事？當然唔係！新唉瘋單新聞最不合預期就係大陸冇得賣！但傳媒仲係鋪天蓋地咁講唉瘋！後果係乜？中移（941）4G每月上客好多百萬，啲客全部要買新手機。當傳媒焦點放晒落冇得賣嘅唉瘋上，後果就好似香煙禁廣告般，所有市場佔有率不變，第一嘅萬寶路繼續第一。</p><p>內地玩保護主義</p><p>大陸4G手機銷售量第一係邊個？咪就係酷派（2369）！其他製造商，可能俾啲3月喺60蚊仲唱淡中移嘅大行呃，完全被動。酷派放領，連訂下年嘅組件都已話有好大價錢嘅着數。 你可能問：「大陸唔係小米賣最多咩？佢哋一開賣4G機必殺聲震天，到時酷派仲唔死？」講個秘密你知，小米經多月屙唔出後，上周卒之宣佈4G機出台。呢轉應係小米對上三年最差新機發報。 噚日上中移大陸網站4G頁，見推五部機。中興一部，蘋果5、5s同兩部酷派。入中移省網頁，如有4G嘅廣東省，跟住再入各市分頁手機推介，每部有每日銷售量刊出，廣州、深圳、佛山等全部都係酷派賣最多！結論係？第一上周坐喺台灣分行下調酷派目標價嘅嗰啲大行分析員大鑊，因隻字不提唉瘋6冇得賣。第二分析員話電訊商減手機補貼看淡，點知原來又係國家玩保護主義，因低價（即國產）可繼續，高價（即外國）唔得。酷派現價、股價走勢同分析員關係實在太似今年3月中移。上次冇上車後悔，今次遇完美風暴就要不問價追酷派！<br><br>孫柏文<br>獨立股評人<br> http://facebook.com/shuen <br>本欄逢周二刊出</p></body></html>