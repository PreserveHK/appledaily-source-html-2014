<html><header><meta charset="utf-8"><title>未雪之死揭示「效率至上」弊端　港式管理盲點（添馬男） - 添馬男</title></header><body><h1>未雪之死揭示「效率至上」弊端　<br>港式管理盲點<br>（添馬男） - 添馬男</h1><p>唐狗在港鐵路軌被城際火車撞死一事，社會反應強烈，相信港鐵管理層事發後亦估計唔到。對好多五、六十歲「獅子山下」一代而言，亦唔多理解，認為動物權益人士小事化大。曾幾何時，香港係以「效率至上」成功彈出，尤其在麥理浩大有為改革之後，香港脫離舊式腐敗、剝削、低效的殖民地管治。當時亞洲其他地區一是處身戒嚴、獨裁體制，如南韓、台灣、泰國，一是政治動盪不安，如中國大陸、越南、緬甸。香港七十年代大刀闊斧嘅行政官僚體制改革，奠下了現代效率至上管理方式嘅基礎。<br>英治時代「香港管理」由政務官系統（AO）、法定機構及英資大機構為代表，彼此相通，是社會學家Max Weber所講科層組織及工具理性的典型，工具理性唔使講價值，信念只有一個，就是效率，至於價值目標則由少數英國人掌握。港府、太古、HSBC、馬會、貿發局、地鐵等都是同一個模式。追求效率並非錯誤，尤其是內地仍然在大鑊飯體制下，面對做又三十六，唔做又三十六嘅社會，港式管理的優勢就更加突出。<br>但當社會不斷向前走，周邊地區國家民主改革及內地市場改革，釋放出強大競爭力，單靠效率已經冇絕對優勢。社會富裕，新生代追求是以信念及價值為先，恰恰就是「香港管理」最薄弱一瓣。當年反高鐵一役，年輕人表達出對信念嘅追求，反對效率至上、發展是硬道理，認同應維持農耕，自然保育、生物多元。呢種趨勢在西方社會八十年代已出現，社會學家稱之為後物質主義社會運動，由傳統工業社會圍繞分配問題而角力，轉變為以目標信念嘅爭議，歐洲九十年代綠黨崛起，以此為背景。<br>香港文化保育、環保及動物權益運動已經成形成勢，但掌權嘅獅子山下一代，仍然停留在效率、發展至上那些年，自然會產生磨擦。政府內政務官思維敵視保育運動，認為阻住地球轉。商界精英認為反東北乃一班文藝青年波希米亞式lifestyle，唔承認八、九十後一代已經改變，我經常聽到一句「人住屋都未搞掂，仲講海馬、白海豚、樹蛙」。對港鐵而言，不應為一隻唐狗安危而阻礙鐵路運輸效率，在效率至上原則下，唐狗被撞死只能算唔好彩。港鐵同政府一樣，管理層欠缺信念，當然唔會尊重動物生命。<br>對監督港鐵嘅運房局官員而言，則視之為雞毛蒜皮，不屑一顧。官員及港鐵管理層同社會有如此巨大鴻溝，政府民望想高都難。唐狗「未雪」之死，揭示了香港管理已經滯後，本來梁振英兩年半前，一度以追求價值信念來作競選包裝，贏得民意，兩年半下來，原來又係「發展是硬道理」的信徒，全個政府只埋首覓地起樓，又回復舊式思維。<br>其實，近年本地每一次發生虐殺動物事件，都引起好大迴響，高薪厚祿之港鐵管理層，同社會脫晒節，仍以「獅子山下」一代效率至上的態度去面對新社會，out晒！<br><br>添馬男</p></body></html>