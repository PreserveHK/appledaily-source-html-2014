<html><header><meta charset="utf-8"><title>職場慧眼：好馬的疑惑 - 張慧敏</title></header><body><h1>職場慧眼：好馬的疑惑 - 張慧敏</h1><p>「Son姐，我是你之前其中一個【悟】故事當中，走得快又好盡責的那匹好馬。不知該不該感謝你誇讚我！主人把其他馬的貨物都放在我的背上，因為主人都相信貨物放在我身上必會把貨物安全送到。但如何走得快我也都只是一隻活馬，不是機械馬，我的身體經已負荷不了，但主人還繼續把貨物放在我身上。主人可能身不由己，因為沒有其他馬可交託任務。我眼見其他馬不需盡力，日子過得很悠閒，自己卻身心疲累，我應該怎樣做？」<br>馬的本色是甚麼？最強的，又是甚麼呢？求其一匹馬的身價，騾仔望塵拍馬都莫及，何況是好馬？只是要來搬貨的話，用騾仔就得，幹嘛要用馬？理論上是因為實在瓣瓣得，載貨得載人亦得，跑得行又得，快得慢當然得，總之乜都得，所以有價值。<br>觀乎你馬房的形勢，同𧬺馬冇隻得，但居然可以悠閒過日子行得食得未死得。你呢？日夜馬不停蹄養起成個馬房做到快死，馬主毫不憐惜還繼續加重你磅。身不由己的只能是你怎可能是他？我不明，你真係明？我看到的是馬主見你永遠逆來順受好使好用擺明搵你笨，用開只因你就手，你不會是以為因為對你特別有感情是吧？其他不事生產的馬，分分鐘比你更得主人歡心，因為你死做爛做爛頭馬，人家好整以暇風花雪月討主人歡心你識條鐵？亦有可能是你主人無能，欺善怕惡，所以束手無策只有策死你。<br>良禽擇木而棲你聽過未？好馬不吃回頭草呢？你究竟是不知抑或不敢？是你困在這個馬房被無能馬主駕馭太久，活生生被困死，困到連目光膽識勇氣都死埋？<br>其實呢……馬同騾呢……真係幾似樣，你果然真係一隻馬？<br><br>張慧敏<br> http://www.facebook.com/HKcareerdoctor </p></body></html>