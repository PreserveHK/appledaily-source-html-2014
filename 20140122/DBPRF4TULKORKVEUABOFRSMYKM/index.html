<html><header><meta charset="utf-8"><title>魚樂無窮：尋找下隻超人概念股 - 唐牛</title></header><body><h1>魚樂無窮：尋找下隻超人概念股 - 唐牛</h1><p>近期超人系動作多多，先有電能（006）分拆港燈（2638）上市，然後TOM集團（2383）宣佈夥拍中郵拓展電子商貿業務；阿仔李澤楷都唔執輸，旗下盈大地產（432）透露北京盈科中心有望甩手。<br>TOM染指現時最炙手可熱嘅電商業務，盈大則搖身一變成為靚殼，兩股連日炒到飛天，非常合理。要搵下一隻超人概念股，科聯系統（046）乃不二之選。<br>科聯主要業務包括銷售電腦網絡及系統平台、提供系統及網絡集成服務、IT解決方案等，另又提供企業軟件應用及相關應用外判，屬於一隻不折不扣嘅科網股，先畀一個like！李嘉誠最新持有科聯11%股權，連股壇長毛David Webb都唔執輸，最新持股增至5%，有強大後盾支持，又畀多個like！<br>睇業績，科聯中期盈利2,188萬銀，年度化市盈率13倍，兼有六厘息墊底，三個字講晒︰平靚正！難怪超人持股多年，一直不離不棄，再畀多個like！最後，集團市值僅6億銀，呢期阿里巴巴及騰訊（700）不停在市場尋寶，科聯一旦被相中，隨時升價十倍，絕對值多個like！科聯噚日收報2.46元，創逾10年新高，四個likes斷估唔會只值14%升幅，用10億市值做目標，可見4.1元，喺呢個科網潮下，絕對唔係空想。<br><br>唐牛</p></body></html>