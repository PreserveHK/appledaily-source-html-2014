<html><header><meta charset="utf-8"><title>大棋局：中國轉捩點（三） - Mr. Tregunter</title></header><body><h1>大棋局：中國轉捩點（三） - Mr. Tregunter</h1><p>前兩篇以經濟角度睇人民幣，但人民幣仲有冇得升，卻係政治多於經濟。中國嘅經濟事實上已經被地產騎劫咗，今年第一季內地地方收入55.4%係靠賣地。地方政府煲起地價，發達；發展商將土地抵押畀銀行並煲起樓價，發達；銀行貸款，無端端就創造出貨幣。邊個買？一般平民接唔到幾多，當然要靠富豪權貴。從朋友口中聽到一個故事，話說朋友嘅朋友去內地傾嘢，地方官辦公室旁邊有間士多，而間士多竟然賣Extra。朋友嘅朋友心諗買份見面禮喇，叫老細整支Extra，點知拎出黎個盒殘到爆，老細仲話呢度係得一支。後來有個地膽解釋，如果你以為支酒係拎黎飲就傻仔，支酒賣四千，送完禮呀邊個拎番落去退三千九，所以成間舖只需要一支酒。<br>其實支酒只係載體。中國樓，就係一個載體。佢嘅作用唔係畀你住，而係畀某些人士用黎泊車。但我哋都知中國係幾個百分比嘅人揸逾90%財富，所以中國嘅貨幣流速係被鎖起而特別低。如果中國樓繼續鎖起貨幣流速，政府又要谷M2以13%速度增長，人民幣就會貶值，但共產黨唔想人民幣大跌，於是諗左條新橋出嚟。（待續）<br>註：作者為《地利根德閣》blogger，著作有《樓市撈底攻略》<br><br>Mr. Tregunter<br>本欄逢周五刊出</p></body></html>