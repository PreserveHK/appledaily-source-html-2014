<html><header><meta charset="utf-8"><title>中環在線：iPhone 6未開售　先達$9,900回收 - 李華華</title></header><body><h1>中環在線：<br>iPhone 6未開售　先達$9,900回收 - 李華華</h1><p>蘋果公司下周二先公佈iPhone 6嘅開售日期，但唔知係咪因為數碼通（315）高層黎大鈞早前喺業績會放風，指香港未必會係首批開售iPhone 6嘅地區，華華噚日經過旺角先達廣場，竟然發現已經有iPhone 6嘅回收價，寫明每部9,900蚊，唔通真係咁好炒？<br>日前網上流傳一張聯通（762）嘅宣傳單張，4.7吋與5.5吋iPhone 6售價分別6,670蚊同7,930蚊，假設回收價係講緊4.7吋，即每部淨執3,230蚊，難怪唔少人都講抽iBond不如炒iPhone。<br>不過話時話，家陣連iPhone 6個樣都未見過，又點樣定出個炒賣價呢？學手機達人、先達G World Mobile嘅劉志剛Lo哥話齋，「9,900蚊都係亂噏，連賣幾錢都未知，點會有價！」</p></body></html>