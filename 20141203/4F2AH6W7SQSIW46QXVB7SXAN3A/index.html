<html><header><meta charset="utf-8"><title>智取大市：畏高追貨六大錦囊 - 晉佳</title></header><body><h1>智取大市：畏高追貨六大錦囊 - 晉佳</h1><p>內地A股升咗幾個月，升親嘅股一直都同港股冇乜關係，人行減息後，A股更變成脫韁野馬，券商股、內銀股、內險股炒起，令到港股表現終於同內地A股同步。 而家炒股只係追定唔追中資金融股，其他股票好似一律唔使睇咁款，再貼個別股票都冇乜意思，短線叫你去馬，都一定係追券商股同內險股，再唔係就中小型內銀。</p><p>成交足夠推上唔難</p><p>呢個決定，再簡單啲，就係押唔押注喺A股之上？似簡單，因為A股上市嘅券商股，甚至內險股家陣都輕易升停板，只要冇乜壞消息，成交足夠，要再推上並不困難，A股一日一成，H股都一日半成，有得追，真係唔追？喂，大佬，驚輸吖嘛，個個都勇武，旺角就唔使俾人清場啦。<br>近排追咗貨lead住嘅朋友，正常都會keep住貨先，即使跌一兩日打回原形先走，都唔使輸。冇貨嘅話，驚捕捉唔到升浪，其實仲驚過高追股票，壓力更加大，所以呢個時候閣下就要去洗個面，諗諗辦法。呢個時候冇貨嘅朋友，晉佳俾狗衝六大錦囊各位。<br>畏高追貨第一錦囊，就係分注追貨。可以先下半注，然後lead住一棍再下多半注，掉頭急跌一棍先沽，如果咁唔好彩一買就揩嘢，都係輸半注錢，如果lead住一棍再溝先揩嘢，就有半注打和，半注輸錢，總之輸極有限。<br>畏高追貨第二錦囊，就係搵強股，測試方法就係以類似星期一大跌市為基準，跌成六舊水，跌都唔跌嘅強股，第二日仲有條件爆升，應該會繼續強落去，入選股份係平保（2318）同銀河證券（6881）。<br>畏高追貨第三錦囊，信權威，搵短炒專家幫手，簡單啲講，睇晉佳隔籬鄰舍高手魏力、唐牛有乜心水。<br>畏高追貨第四錦囊，期權方式操作。雖然近期內險股引伸波幅必然貴一貴，但趁調整再小注All or nothing一博，預先止蝕，都可考慮。<br>畏高追貨第五錦囊，係上述四大錦囊嘅都唔想用時，先至會用，亦可能係最唔管用，就係去估頂。今次參考吓2012年第四季至2013年第二季嘅日經平均指數走勢，因為都有突如其來嘅利好消息刺激大市上升。如果併圖的話，短炒可以等下次滬綜指旗形突破即追，現在稍等，如果冇旗形突破，即係見頂在即，可以按兵不動。<br>畏高追貨第六錦囊，亦係最後一個錦囊，一個唔建議用嘅錦囊，就係相信運氣，決定咗就不再回頭，阿彌陀佛。<br><br>晉佳<br> https://www.facebook.com/pages/晉佳/719009541518415 <br>本欄逢周三刊登</p></body></html>