<html><header><meta charset="utf-8"><title>足動世盃：冇得免費睇世盃阿Sa鬧爆無綫　傷心加憤怒</title></header><body><h1>足動世盃：冇得免費睇世盃<br>阿Sa鬧爆無綫　傷心加憤怒</h1><p>無綫重奪今屆世界盃香港轉播權，但只選擇性免費播出22場球賽，其餘42場則在收費頻道播出，令市民怨聲載道，連蔡卓妍（阿Sa）也憤怒了！原本她打算昨晚凌晨相約好友們到其家收看阿根廷及德國賽事，誰知半夜才發現無綫冇得播，終忍無可忍在微博憤怒鬧爆！</p><p>四年一度的世界盃盛事，本應是全民盡興，現竟變成全民盡「㷫」！無綫獨攬今屆世界盃香港轉播權，勞師動眾派攝製隊遠赴巴西直擊，又重金禮聘資深評述員香港、巴西輪流講波，營造普世歡騰格局，但市民最關心還是能否像16年前一樣，可在家中收看免費球賽，惟無綫只選擇性播出其中22場，僅僅滿足國際足協最低要求。<br>無綫聲稱花了近4億元投得轉播權，不少人認為將部份賽事安排在收費台播出亦無可厚非，但無綫的播波安排又很值得商榷。就如無綫一口氣先播出17場分組賽事，似是先給予市民甜頭，到市民發現關鍵的第3場分組賽、16強及部份8強賽事共42場冇得免費睇而欲罷不能時，只好科水裝收費台或安裝270元的app。再者，周末本應是上班族最佳睇波日子，因可睇波消夜飲早茶直落而沒「後顧之憂」，偏偏上周六（21日）凌晨的分組賽意大利對哥斯達黎加、昨日凌晨的阿根廷對伊朗，以及德國對加納都冇得免費睇。</p><p>硬簽一年約呻唔抵</p><p>身為阿根廷擁躉的阿Sa，前日下午參加完公投後，原本打算昨日凌晨為愛隊打氣，扭開電視才知中伏！原來她邀請了大班好友到訪，萬分尷尬的她便在微博鬧爆無綫：「好可憐！難得能在家看世界盃……但發現竟然不能免費收看！一定要買收費的頻道才可以看！甚麼回事！」阿Sa直言香港比內地更落後：「反而前幾天在杭州工作，一打開電視就有了！我現在的心情是傷心加憤怒！」記者昨致電給阿Sa，她仍怒氣未消：「憤怒係叫晒朋友嚟屋企睇波，點知睇唔到，覺得好𤓓！最後惟有畀錢睇，自己唔知要畀錢睇，因為之前可以睇到，跟住喺內地做嘢又可以睇，噚日返香港以為有得睇。」問冇免費波睇對港人是否很不公平？阿Sa說：「兩個角度睇，作為市民，呢啲國際盛事梗係想隨時睇到，但唔評論個別機構商業策略，佢哋使筆錢買版權，唔知足協簽幾多場，內地相信都係買返嚟，但可以免費睇；無綫作為商業機構咁做我理解，但自己只不過普通市民，梗係希望場場免費皆大歡喜。自己支持阿根廷同德國，𠵱家畀咗錢乜鬼都睇，最主要好少喺屋企，亦好少開電視，畀錢等於簽12個月約，世界盃完咗唔想要呢個頻道要補差額，硬畀12個月錢好似有啲唔抵。」</p><p>鍾舒漫盼人人睇到</p><p>鍾舒漫昨日亦在電話中說：「我覺得每逢世界盃，各個機構都想藉此賺錢，見到呢啲情況唔覺得出奇。諗番以前細個可以由頭睇到尾，唔會去到16強要收費。世界盃係世界盛事，應該全部人都可以享受到。」至於now主持梁奕倫則電話炮轟無綫之餘，亦向政府連消帶打：「TVB同香港政府一樣冇得救，你有你鬧，佢有佢霸道。用佢哋認為已善待你的做法對待香港市民。」</p><p>此外，日前無綫播出巴西採訪團隊的片段，見主播陳貝兒慘遭洋漢錫面抽水，但無綫照播出街，即被網民指摘護花不力。<br>採訪：皓騫、小米</p><p>識睇　一定睇蘋果嘅足動世盃： <br> http://worldcup2014.appledaily.com/ <br></p></body></html>