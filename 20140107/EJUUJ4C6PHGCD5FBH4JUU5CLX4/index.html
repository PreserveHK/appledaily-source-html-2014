<html><header><meta charset="utf-8"><title>金手指：誰想殺留學金？ - 孫柏文</title></header><body><h1>金手指：誰想殺留學金？ - 孫柏文</h1><p>孫柏文舊年有好幾個投資建議，趁今日係2014年第一篇來個總結。不過我想先講舊年一項未落實就有好多人想整死嘅政策，就係預算案話撥4億元成立基金，每年供20個本地學生出國或返內地讀書。未推出已經有人做勢要擱置呢個計劃，例如噚日有專欄話「費事冇人申請會樣衰」，又有人話「唔夠學額不如殺」。</p><p>似同大學霸權有關</p><p>咁邊個想殺咗呢個計劃呢？睇番而家每一個想殺個計劃嘅人，都係同本地大學霸權有關，唔係裏面教書或做管理嘅，就係活躍於舊生會。佢哋最驚計劃開展後大受歡迎，到時窮苦學生冇得被人谷喺本港啲大學，咁就會冇budget。末日啊！所以政府更應該即做，我撐！<br>入正題。舊年第一個建議係1月8日叫沽日圓，當日開86日圓兌一美元，噚日係104，日圓續沽冇變。第二係1月29日叫買CEC（759），已叫落車，賺177%。第三係4月23日叫沽比亞迪（1211），當日開25.5元，噚日收37.65元，電池車再補貼都唔掂，不過鬥唔贏班例如火燎森嘅勇士，都係平倉，蝕47%。第四係5月7日叫買安莉芳（1388），當日開4.56元，噚日收5.06元，今日就叫大家落車，賺11%。<br>第五係5月30日叫買譚木匠（837），當日開5.59元，噚日收4.39元，市盈率已落到得六倍，續揸。第六係6月13日叫買御泰中彩（555），已叫落車，賺37%。第七係8月27日叫買天能動力（819），當日開3.27元，噚日收2.92元，舊年中央整頓鉛酸電行業，天能對手減，續揸。第八係9月24日叫買數碼通（315），當日開10.5元，噚日收8.39元，本地電訊業得番例如收購等利好不確定因素，續揸。<br>第九、十、十一就係叫買先思行（595）、中慧國際（1143）、金寶通（320），全部已叫落車，以開市同落車價計分別賺10%、32%、3%。希望今年勝舊年！<br><br>孫柏文<br>獨立股評人<br> http://facebook.com/shuen <br>本欄逢周二刊出</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>