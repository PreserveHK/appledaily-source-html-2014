<html><header><meta charset="utf-8"><title>大棋局：2015大時代（七）　 - Mr. Tregunter</title></header><body><h1>大棋局：2015大時代（七）　 - Mr. Tregunter</h1><p>辦公室嚟咗個新同事自卑又自大，經常針對其他人，無論係茶水間女同事嘅耳語定後樓梯男同事嘅高談，條件反射可能都想挫一挫其銳氣。但有個人同你講可以調轉嚟做，嗰位仁兄就係三千年前吳國嘅孫武先生。<br>二戰時美國對各國嘅民族性着手研究，其中搵嚟人類學家潘乃德（Ruth Benedict）研究日本，寫咗一份好出名報告，就係後來嘅《菊花與劍》。呢本書概括咗日本人兩大特性：矛盾、恥感。<br>日本二戰失敗嘅轉捩點可以話由偷襲珍珠港開始，所以八十年代經濟起飛第一時間係去買起夏威夷。但美國面對日本呢種大規模經濟入侵並無特別阻止，反而傳媒更加配合高唱日本時代已經來臨，呢股高漲氣氛一直持續到1989年12月29日，該年最後一個交易日。</p><p>金融戰爭卑而驕之</p><p>當日，日經平均指數升到38957.44點，係歷史上會當凌絕頂一刻。38957.44點如曇花一現後，日本人就再冇見過呢組數字出現係交易板上。1990年第一季日經跌穿30000點，同年末逼近20000點，到1992年已跌至近14000點。二十五年後嘅今日，日經指數仍然喺呢個水平上徘徊。隨股災而來係樓市崩潰，日本從美國買下嘅資產，最後要斬倉賤價賣番畀美國。<br>個問題出喺邊度？用五段話你就能明白。<br>- 1美元最初兌250日圓，拎住100億美元去日本，可以兌25000億日圓；<br>- 25000億日圓炒日本股、日本樓，到1989年假使升值一倍，賬面值已經50000億日圓；<br>- 《廣場協議》後美國要求日圓升值，為方便解說取其約數，假設日圓升值一倍， 1美元只可以兌125日圓；<br>- 最後外資開始拋售日本資產，股市、樓市見頂，50000億日圓可兌400億美元班師回朝；<br>- 100億美元入場，拎400億美元走，完全空手入白刃。<br>美國呢場合法打劫，將孫武「利而誘之，亂而取之，實而備之，強而避之，怒而撓之，卑而驕之」發揮得淋漓盡致。<br>睇到呢度相信你已明白，點解中國唔肯畀人民幣大幅升值，就係唔想重蹈日本覆轍。但中國經濟開始走下坡，人民幣有貶值壓力；呢個時候日圓大幅貶值，中國出口更難做；同時美國停QE，準備加息，美元轉強；人民幣匯率如果唔能夠保持偏強態勢，美元萬劍歸宗情況下，容易引發外資離開中國；中國又怕人民幣太強重蹈日本覆轍。可見每一着都係睇住中國關節位嚟打，見你每每想調轉嚟做時就專攻你之不得不救。<br>十七世紀意大利政治哲學家維科話歷史係螺旋形前進，意思係歷史總係喺度重複，但每一次嘅高度都唔同。馬克思嘅歷史唯物辯證法有相同睇法，任何事物都存在矛盾，而呢種矛盾係推使人進步。歷史會因矛盾而從正、反、合嘅形式進行，套用前述例子可理解為當出現一件事後，吸收教訓，為避免重蹈覆轍，會做相反嘅事；做相反之事又會衍生出其他問題，而令到事件走返去同原本非常相似嘅地步，但情況經過正反相合，縱然相似，高度已唔同。<br>所以列寧話內容前進，形式復歸。西方人第一次聽可能會頴晒頭，但中國人一聽就明白。毛澤東點解咁多主義唔揀而要取馬克思為用，因為佢明白呢套嘢同中國人嘅太極觀太相似。<br>一方面中國經濟有步日本後塵之虞，另一邊廂俄羅斯亦面對如八十年代油價崩潰嘅困局。石油係俄羅斯經濟命脈，52%財政收入來自石油同天然氣出口。近期油價不斷破底，盧布不停貶值，俄羅斯央行10月30日公佈嘅外匯儲備已跌至4391億美元，終於10月31日俄羅斯一次過大幅加息1.5厘保匯率。歷史循環驚人地相似，係巧合？（待續）<br><br>Mr. Tregunter<br>註：作者為《地利根德閣》blogger，著作有《樓市撈底攻略》</p></body></html>