<html><header><meta charset="utf-8"><title>中環在線：滙豐何舜華升職　睇實中國業務 - 李華華</title></header><body><h1>中環在線：<br>滙豐何舜華升職　睇實中國業務 - 李華華</h1><p>人稱「Monty」嘅滙豐老臣子何舜華（Montgomery），2010年10月起，擔任獅子行中國工商金融服務總監，自從佢北望神州後，華華都好耐冇見到呢位好好先生嘞。噚日滙豐（中國）宣佈，委任佢老哥為滙豐中國副行政總裁兼執行董事，肩負分擔滙豐中國一姐黃碧娟嘅重任，實在可喜可賀。<br>Monty擁有超過30年銀行業經驗，1983年加入滙豐，歷任工商金融業務等部門，係資深賓架，尤其喺服務大中華工商企業客戶方面，有唔少心得，佢昔日亦係恒生（011）前一姐梁高美懿嘅得力助手。<br>記得以前和記大廈Wardley食堂仲未結業時，華華曾經同一班行家，跟Monty喺Wardley吹水討論市場發展，當時人民幣業務喺香港推出冇耐，佢負責人仔相關服務拓展，周不時仲要去海外路演推介㖭。</p></body></html>