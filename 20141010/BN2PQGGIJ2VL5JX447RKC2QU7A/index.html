<html><header><meta charset="utf-8"><title>異動空間：國企改革幸運兒 - 魏力</title></header><body><h1>異動空間：國企改革幸運兒 - 魏力</h1><p>近月多次推介的協鑫新能源（451）折讓近兩成配股，股價大陽燭抽升，貨源盡入強者手中。大戶拎到平貨，炒上誘因甚大，樓上又冇蟹貨，有排未見天花板，以配股價2.55元計，起標翻一番可見5.1元。不過，假設莊家想五蚊散貨的話，一定要炒得更高再減價出貨，六蚊真係唔奇。想再絕啲，可炒高後再拆細，銀碼細咗個場更旺，股價自能水漲船高。順便一提，配股接貨者通常為「不少於六名專業投資者」，皆因六個或以上毋須披露其資料，反之六人以下就要開名。<br>國企改革如火如荼，儀征（1033）、熊貓電子（553）爆到七彩，下個幸運兒應是上海集優（2345）。為令業績脫胎換骨，集團上演改革三部曲，先賣走非核心業務，集中火力在旗下具增長潛力的核心業務，包括葉片、軸承、刀具及緊固件，特別是5月全購行業龍頭、荷蘭緊固件供應商Nedschroef，達致協同效應之餘，盈利勢大幅提升。<br>公司去年一口氣換走三位董事及監事，由上海電氣（2727）空降兩高層，加上推出股權激勵措施令經營效率及管治水平提升。股價昨創三年新高破位在望，先睇2.2元。</p><p>魏力<br> http://www.facebook.com/2012jason </p></body></html>