<html><header><meta charset="utf-8"><title>爆三點小秘密Cara G.自認奶水多</title></header><body><h1>爆三點小秘密<br>Cara G.自認奶水多</h1><p>混血模特兒Cara G.與丈夫Jesper昨日帶同初生的B女India Wilde Mcilroy到瑪麗醫院覆診，Jesper負責揹着小India，Cara則興奮地分享照顧BB的點滴，出生至今剛一周的小India非常可愛，Cara笑說：「BB好健康，之前肺部入咗羊水，所以要入ICU，今日嚟覆診。因為生咗接近40個鐘，好攰，需要用催生藥，但係最後都要靠自己。」經歷艱苦的生產過程，會否怕怕？她說：「真係驚，BB重3.6千克，但我下面太細，所以難生，如果下次再有BB，8個月就拎出嚟，我哋唔急生下一胎，想養好身體先。」</p><p>嘲囡囡似殭屍</p><p>現時Cara已開始餵人奶，但小India日夜顛倒，令Cara大感頭痛，她說：「記得我能夠連續瞓6個鐘已經係一星期前嘅事，𠵱家抱住BB餵奶，隻手好攰，好想死。」BB是否很難湊？她說：「唔係，我好多奶，但係乳頭太細，BB搵唔到，好難啜得實，如果佢啜到會飲得好快，佢係開心BB，但就好似殭屍，日間就瞓，夜晚就起身，又喊又玩，搞到我冇得瞓，好彩我有個好好嘅老公，佢會幫手。」Cara亦透露母親會留港兩星期，幫手照顧BB，但她卻希望每事親力親為，不想錯過BB成長的時刻。<br>採訪：譚倩宜<br>攝影：陳俊強</p></body></html>