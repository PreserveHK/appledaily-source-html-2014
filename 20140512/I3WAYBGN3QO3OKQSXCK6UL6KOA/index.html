<html><header><meta charset="utf-8"><title>忽然Hi-Tech有古怪（添馬男） - 添馬男</title></header><body><h1>忽然Hi-Tech有古怪<br>（添馬男） - 添馬男</h1><p>自三月兩會後，梁振英就恍如蒸發咗，香港進入無人駕駛狀態。當黃錦星、陸恭蕙為「三堆一爐」頭痛不已，上立法會工務工程委員會又被小型拉布所阻，建制派散修修，怕失選票而左搖右擺 ，梁振英正在巴黎遊玩飲宴，不亦樂乎。<br>另一位張炳良更頭頭碰着黑，先有審計署批評房委會建屋唔達標，跟手就南丫島海難紀律調查報告公開問題，被死難家屬指摘，跟手整劑大大鑊涉嫌串謀隱瞞高鐵嚴重延誤，被立法會特權法追殺，梁振英雖然提前返港，但對外既公開力挺張炳良，對內亦任由建制派田二少發癲。<br>蘇錦樑則因中港矛盾升溫受到「屎包裹」連環攻擊，至於財政預算案受拉布阻撓，曾鈺成金盆洗手，將剪布權交還立會泛民派，睇住政府逐步陷入財政懸崖，曾俊華無計可施。至於林鄭，自然受政制討論兩極化所煎熬。身為阿頭，梁振英竟然選擇保持距離，免受負面批評而失分。<br>梁振英採取一套「凡事唔上身」策略，近兩個月的而且確成功穩住民望，甚至有些微反彈，但代價係成個問責團隊及建制派散晒。佢放假去巴黎玩完後，又立即出發去瑞典考察，仲話研究同瑞典科技界合作空間云云。係人都知呢類政客外遊考察Show乃姿態多於實際，梁振英正為成立創新科技局造勢。當整個政府水深火熱，建制派與政府同床異夢，管治力量消散，暗戰頻頻時，梁振英一番心思卻放喺「董建華式科技大躍進夢」，實在古怪。<br>早前傳過梁振英已成立連任辦公室，並安插班底進入政府及法定機構，分派政治酬庸。雖然上海之行，港澳辦主任王光亞被問到中央是否支持梁振英連任問題，佢斬釘截鐵話絕無其事，中央當然唔可能咁早表態，但唔代表梁停止其連任大計。早前吹出跨越任期大嶼山開發計劃，委派財閥代表加入相關委員會，與地產財團建立共生利益關係，自然大有政治裨益。高新科技大躍進則是創造另一個利益大餅，董建華任內大白象式創新科技項目，有九龍塘創新中心、科學園擴建、數碼港，究竟對香港科技產業發展有乜幫助，想了解不妨去數碼港行一圈，死氣沉沉，張震遠商交所便租用數碼港寫字樓，唔知同高新科技有何關係？典型大白象工程！<br>梁連任工程第二大項目創新科技，要過立法會財委會一關，今次申請開位建議十分騎呢，強行將相關嘅通訊及知識產權部份留在原有蘇錦樑部門，令人手資源無端增加，政策又架床叠屋，科技局部門工作範圍好細，是為梁振英落實某些科技項目而設，從政策分工角度而言，有關建議對推動香港科技產業政策發展冇乜大幫助。<br>議員如果睇得通，應該知道點做，分拆科技局，其實係為乜 ！<br><br>添馬男</p></body></html>