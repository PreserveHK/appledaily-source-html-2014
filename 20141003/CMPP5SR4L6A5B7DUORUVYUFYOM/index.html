<html><header><meta charset="utf-8"><title>【星之綠葉】食神戴龍爆星爺蛤蚧湯壯陽</title></header><body><h1>【星之綠葉】食神戴龍爆星爺<br>蛤蚧湯壯陽</h1><p>「初戀呀！我要初戀呀！」在電影《喜劇之王》中高呼要初戀的戴龍，現實中是香港四大名廚之一，當年因為在酒店擔任中餐主管認識了周星馳，有傳《食神》便以戴龍的奮鬥史為藍本。談到星爺當年飲食喜好，戴龍笑指年少氣盛男士要求的，不外乎補身食療，他試過用十幾隻蛤蚧煲湯給星爺，又謂：「星爺都好鍾意食蠔！」<br>撰文：譚倩宜</p><p>在《喜劇之王》內的戴龍女伴不絕，卻高呼要初戀。鏡頭後的戴龍已入廚51年，曾獲「香港四大名廚」、「法國廚皇會最高榮譽會長」及「法國藍帶馬爹利國際烹飪大使」等稱號，有不少超級貴賓如李嘉誠、何鴻燊、周星馳等也是戴龍的座上客。有指電影《食神》是以戴龍的奮鬥史為藍本，他日前受訪時謙虛表示：「唔好咁講，當年因為星爺成日嚟食飯，所以我同佢熟絡咗。嗰陣做廚，華人地位永遠係低啲，我好想為華人廚師做啲嘢，為華人廚師爭光，星爺聽完都好支持我，大家傾傾吓，兩年後就出咗《食神》。」</p><p>迎合李嘉誠口味
</p><p>食神教父戴龍是家中長子，僅讀了三年書便投身社會，憑着自己努力，23歲榮升印尼五星級酒店中餐部總廚，其後於不同國家的星級酒店出任總廚職務。直到92年，戴龍為香港港麗酒店擔任中餐主管時認識了周星馳。雖然食客繁多，但他仍能緊記每位對食物的喜好：「好似李生（李嘉誠）咁，佢嚟之前，佢秘書話畀我知李生唔食貝殼類食物，因為知道佢係潮州人，而我亦都係潮州人，所以我就煮咗潮州獨有嘅戲棚粥畀佢食，仲要用番最傳統嘅公雞碗，因為𠵱家已經冇乜師傅識煮，所以當時佢食完都讚。」問到星爺飲食方面喜好？戴龍笑指年少氣盛的男士，要求的不外乎補身食療，他說：「男士當然要求補腎養肝啦，何況當年佢仲係30幾歲嘅壯年。我嗰陣試過用十幾隻野生蛤蚧，加咗滋潤嘅藥材去煲湯畀佢飲，而星爺都好鍾意食蠔。」<br></p><p>寫情信維繫初戀</p><p>戴龍談到他的初戀，現年65歲的他表示與太太卻是因一句「父母之命，媒妁之言」而相戀至今，他笑說：「當年細佬結婚，阿爸見我未拍過拖，於是介紹女仔畀我認識。」當年戴龍遠於印尼工作，而太太卻在香港，這段異地戀見面時間一年不足10天：「我哋完全冇初戀、冇浪漫，一年只係見得10日，平時靠書信來往。」戴龍的愛情故事，令周星馳大感驚訝，更坐言起行，在《喜劇之王》中為對方尋找初戀，戴龍說：「星爺聽完話唔信，有日佢同我講話開戲，仲話安排我喺戲度試吓初戀感覺，『龍少』個角色就係咁嚟。」<br>近日星爺屢受抨擊，但戴龍卻不諱言對方是個不錯的朋友：「佢人唔錯，但交朋友就見仁見智。當年我同佢冇乜利害關係，佢搵我拍戲，我都好多謝佢，因為我唔係喺嗰個行業搵食，所以酬勞方面都唔會同佢計較咁多，所以變咗朋友，仲會一齊去食嘢㖭。」<br>場地：銖記王子廚房</p><p>興奮炒銀紙</p><p>戴龍拍過電影也拍過亞視劇，訪問當天記者邀他將《食神》戴龍師傅和《喜劇之王》龍少兩個角色來個crossover，為大家炮製「初戀」，雖然戴師傅久沒於幕前演出，但在鏡頭前仍交足戲，即使攝影師要他多拍幾次亦絕無say no，他說：「唔緊要，影多幾次都冇問題，最緊要效果好！」<br>煮過不少珍饈百味的戴師傅，還應記者要求炒銀紙，他邊炒邊笑說：「煮咗咁多年嘢，真係未試過炒銀紙，咁你哋都諗到，真叻仔！」越炒越興奮的他，還拉住在場的陳松輝師傅一同「炒銀紙」。</p><p>【星之綠葉】<br>寸嘴Barbie夏尉喻Rap住殺入周星馳新片《美人魚》，想當年星爺身邊的一班綠葉，一句對白一個表情已笑到噴飯，「星之綠葉」點止星喱咁簡單！</p></body></html>