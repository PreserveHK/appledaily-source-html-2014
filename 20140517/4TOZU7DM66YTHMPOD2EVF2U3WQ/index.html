<html><header><meta charset="utf-8"><title>佔中傾呢啲：黃之鋒周永康陳健民談6.22是世代之爭及路線之爭</title></header><body><h1>佔中傾呢啲：<br>黃之鋒周永康陳健民談6.22<br>是世代之爭及路線之爭</h1><p>5月6日和平佔中首次投票日，學界方案以最高票數當選，沒有公提元素的方案全部落榜，4年前五區公投的泛民分裂格局漸見雛形，6.22隨時失去溫和泛民支持，到底佔中此時可否修改流程，容許其他方案入閘？是否一旦北京的方案沒有公提元素即馬上佔中？學界方案與真普聯方案是世代之爭？為何人人要成為大衞，不可以推戴耀廷一個當摩西？本報邀得學界方案倡議者，學聯秘書長周永康和學民思潮召集人黃之鋒，以及佔中發起人陳健民公開討論。</p><p>周：周永康<br>黃：黃之鋒<br>陳：佔中發起人之一陳健民<br>記：本報記者<br><br>記：<br>喺所謂溫和民主方案落選嘅情況下，擔唔擔心6.22投票率低？<br>陳：<br>「作為佔中三子，我哋可以好坦白咁講，我哋都好希望見到唔同類型方案出到線，之後有一場大型辯論，會引發個社會熱烈討論，希望有電視直播，但我哋唔會控制個結果㗎嘛。<br><br>無可否認，呢三個方案比較接近，係會影響咗投票，但我哋唔係好擔心，相信仲有好多巿民支持公民提名，會願意出嚟支持呢個概念，只要喺呢段時間裏面向個社會解說公民提名個重要性喺邊度，所以我相信之鋒、永康，喺呢個過程裏面要向社會去講。我哋三子喺呢個階段仲係要保持唔出聲，因為三個方案仲有空間去辯論。」<br>黃：<br>「我唔覺得6.22投票會少，喺公民提名必不可少同廢除四大界別上面，學界方案同真普聯係完全唔同㗎嘛，所以一定存在競爭，有競爭，巿民就有意欲去投票。」<br>記：<br>咁樣嘅結果係咪意味一無公民提名就拉倒？<br>陳：<br>「6.22個方案出咗嚟，呢個就係我哋共同爭取嘅目標，如果政府係完全唔理，交個爛方案出嚟嘅，咁唔使諗啦，咪去佔中囉，但如果政府交出嚟嘅方案都符合國際標準，有真正競爭，但唔係6.22個方案，咁我哋就會討論係唔係進行第二次投票。<br><br>成個佔中運動係爭取一個符合國際標準嘅普選，即使𠵱家入唔到圍嘅方案，我哋保持尊重，呢段時間無可否認，支持冇公提元素方案嘅支持者會感受到可能被疏離咗，唔知點樣入嚟，但其實成個政改歷程係好長嘅，好複雜，到最尾政府出嚟嘅方案，就算冇公民提名元素，但有一個真真正正嘅競爭，係咪我哋就完全同呢種溫和嘅分道揚鑣呢？抑或我哋重新再整合，一齊討論呢？」<br>記：<br>其實除咗6.22投唔投票之外，仲有冇第三條路？<br>陳：<br>「我知道有啲聲音話，畀投另一票，畀佢哋投其他（已落選）方案啦，呢啲我哋都做唔到㗎，因為如果咁樣，即係推翻晒我哋5月6號，係違反程序正義，咁搞法我哋都會畀另一邊攻擊㗎喇，咁你哋好兒戲啦，以後整乜嘢程序呢，埋尾你哋又加啲嘢、搬龍門，成個公信力反而冇晒，所以就算呢個我哋唔認為係最理想嘅結果都好啦，好過臨時改規則，改規則就會全盤崩潰㗎喇。<br><br>有啲人就話加啲題目入去唧，唔係方案嚟嘅，呢個都要好小心，例如問提委會，其實我哋1月1號已經問過晒㗎喇，𠵱家係比較難做，我哋都睇緊有乜嘢係可以吸引到溫和民主派參與，又唔會違反程序正義，我哋未閂晒道門，但又暫時未睇到有乜嘢好建議。<br><br>我哋唔會介意一班好溫和嘅人出嚟話有一個平台，戴耀廷講得好好，以前一個前鋒叫佢射波，𠵱家可以有左右翼，邊個射入都唔知嘅，或者係有兩翼先射得入呢，邊個入波都冇乜所謂。4年前嗰種分裂，就係公投派會攻擊談判派，今時今日我哋就變咗公投派，我哋唔會去攻擊提出選委會嘅方案，我哋唔會認為只有一條路先走得通，我唔覺得係分裂。<br><br>或者佢哋（溫和方案倡議者）最大嘅力量唔係有幾多百分比嘅巿民支持，佢哋兩邊都唔會有支持，建制派唔想支持你，民主派大部份人想要公提，所以喺呢個階段，如果佢要藉民意去加強力量，會失敗，佢𠵱家最大作用係願意同各方面坐低傾，係嗰種態度，所以佢係要穩守呢個策略囉。」<br>記：<br>學界方案同另外兩個出線方案有乜嘢分別？<br>周：<br>「公民提名必不可少同提委會廢除四大界別，係其餘兩個方案都未見到嘅，功能組別把持住立法會，學界方案係想破除少數利益者組成嘅議會干預所有香港人嘅命運，呢個係我哋最終目標，2017年之後，你可能冇下次政改機會，可能北京政府根本就係想𠱁香港人入局，只要今個政改決定咗個方案，好難再翻身。」<br>黃：<br>「人民力量話咗會支持真普聯個方案，所以6.22其實係真普聯同學界方案對決，我會覺得係世代之爭同路線之爭。真普聯出發點好明顯係為咗包含晒所有政黨唔同黨派嘅光譜同利益，學界方案出發點唔係政黨利益，而係我哋對民主嘅訴求係點，就將最直接、簡單、清晰嘅訴求話畀北京政府聽，簡單嚟講就係兩種價值嘅衝擊，兩個方案嘅形成背景好唔同。我想問香港人就係，我哋交畀中央政府個方案，到底應該係建基於政黨利益，定係我哋最直接對民主最根本嘅訴求呢？」</p><p>記：<br>點樣說服巿民參與佔中？點解唔可以慢慢改良個制度？<br>黃：<br>「我唔相信中央拋出嚟個方案會符合國際標準，王振民之前話公民提名違法、政黨提名違法，連公民推薦都違法，都已經係反映咗丟棄幻想係一件好重要嘅事，所以一啲所謂溫和中間方案，例如公民推薦、間接提名，喺中央眼中，其實激進程度都係大同小異，如果18學者或者陳方安生嘅方案得到中央接受，中央就放風出嚟支持啦。喺中央眼中，佢只會問一個問題，要求平反六四嘅候選人入唔入到閘先？入到閘我就唔會接受呢個方案。<br><br>到底大家𠵱家仲係咪相信，唔付出任何代價，就可以換取到普選返嚟呢？如果可以唔需要付出任何代價，包括公民抗命，咁可能喺我未出世之前，中央政府已經會話我哋可以有普選，最尾我哋個政府都走咗幾次數啦，咁一個走咗咁多次數嘅政府，我哋仲可以信佢話2017年有幾多袋幾多？係太唔現實呢，當我哋學界嘅倡議者畀人話不顧現實政治，我反而想話最顧現實政治嘅做法，就係在地堅持原則，繼續抗爭。」<br>陳：<br>「即使最溫和民主派都唔會接受嗰個袋住先方案，所以譚志源話想中央講啲嘢，話2017唔係最後嘅，我哋仲可以慢慢再改善落去啦，結果係冇人回應佢，包括溫和民主派。因為溫和民主派之前都同佢傾2012，之後都接受到2017先同你死過，點知你到𠵱家話係一個起點喎，我唔相信溫和民主派會接受，我覺得呢個係一個決戰，我覺得今次唔成功，之後會跌入一個非常困難嘅局面，社會冇晒一種互信，制度上去實現民主應該都冇乜可能㗎喇，除非共產黨落台啦，只能夠留番一個強大嘅公民社會，去保存香港核心價值。」<br>黃：<br>「今年同下年，對於成個政改運動，喺香港拖咗30年之後，最後一個扭轉乾坤嘅機會，香港巿民個訴求咁堅定，政府都唔去接納，到時引嚟嘅衝擊仲勁過佔領中環。如果我哋準備咗一年嘅公民抗命都爭取唔到嘅時候，我好難想像我哋下屆仲可以爭取到，所以呢兩年如果你唔參加公民抗命，仲等幾時呢？<br><br>沒有公民抗命，哪有公民提命，香港人唔知係咪現實主義、消費者心態，覺得要搵代理人出嚟，就可以解決成件事，無論過往四年去選一次議員，到今日話要推戴耀廷去做摩西，但其實香港人係唔應該搵人做摩西，而係每個人都要好似大衞咁去對抗歌利亞，呢樣嘢係最重要㗎嘛，老實講你支持得公民提名，你要有個意識係一定要付出代價囉，你唔公民抗命，係冇可能換到呢個公民提名一個貨真價實、直接而平等嘅提名權利返嚟。如果個個都支持公民提名，但唔願意付出，淨係旨意提出方案嘅團體，或者佔中三子囉，然後自己就懶懶閒等住佔中運動發生，係唔會成功。」<br>周：<br>「如果真係冇一個真普選，激進路線會抬頭，溫和路線會倒塌，因為談判空間已經冇，個政府誠信破產，啲人仲點會相信你，相信你會畀自由、人權我哋？尤其係對年輕人嚟講，一國兩制、港人自治完全係廢話嚟，獨立運動係會抬頭，因為大家都想同呢一個極權政府脫鈎，必然係想反枱或者推倒佢。」<br>陳：<br>「不過我身邊嘅中產一定唔係捲入呢個運動，肯定係捲入移民潮，好多中產同我講，你搞唔掂，我一定走。以往成日有議會路線同街頭路線之爭，今次唔得嘅話，唔該你唔好再講乜嘢議會路線，我仲坐喺度乖乖哋審議案？一定係街頭路線抬頭。」<br>黃：<br>「如果公民抗命之後都唔成功，立法會入面激進民主派嘅票一定會多過溫和民主派，我會問中央係咪樂見社民連、人民力量議席多過民主黨、民協吖？中央要顧現實政治，就應該要畀普選香港人，如果成個議會係社民連、人民力量，其實中央政府好愁㗎。」<br>陳：<br>「任何談判要成功都要有張力，如果坐低可以傾得到，澳門就最早有民主啦，你冇一種張力，個社會冇危機，對住中國共產黨冇乜嘢傾得到出嚟。」<br>黃：<br>「冇人話唔畀你談判、唔畀你傾，但係唔該你傾之前要有籌碼喺手，你連談判嘅基礎都未有，就急住要拎個方案上去，中央話有興趣聽吓你個講法，你就無數嘅幻想喺個腦海裏面，完全係不切實際囉。我哋咁重視6.22，係要將民調支持量化，製造龐大嘅民意基礎，我哋期待有至少10萬人投票，透過呢個基礎話畀中央政府知香港人嘅訴求。」<br>陳：<br>「爭取公民提命背後最重要原則係希望巿民有權利平等咁提名，認同呢個理念嘅巿民，6.22應該走出嚟投票，搵一個你支持嘅方案，你連呢個訴求都唔提出，政府根本唔使畀回應你，所以我覺得巿民要行出嚟，要清楚講出嚟先。」<br>黃：<br>「每次一講到政改討論，大家就會諗到政黨利益，或者批評係分餅仔遊戲，但我諗今次6.22嘅重要，唔係唔同政黨去設計一個方案，而係我哋香港人撫心自問，心底裏面最想要嗰個方案係乜嘢，請你哋出嚟投嗰票，去話畀仲係瞓緊覺嘅香港巿民聽，係時候改革喇，如果只係流於政黨議席分配或者分餅仔嘅時候，沉默嘅一群係唔會覺醒。<br><br>中央唔好以為，說服到政黨就完事，你要說服全香港巿民，而香港巿民嘅意願係需要被尊重。」<br>周：<br>「6.22係唯一機會去鞏固佔中力量，而佔中力量係真正可以帶來改變嘅力量，如果唔係北京政府唔會懼怕，除咗背水一戰，我哋別無他途。」<br>記：<br>咁唔鍾意有公提成份方案嘅選民可唔可以投白票？<br>陳：<br>「絕對有權嘅，如果巿民覺得呢三個都唔能夠完全表達晒你嘅諗法，你又支持民主嘅，其實你真係可以投個白票出嚟㗎。到時我哋再解讀係乜嘢意思啦，但唔好唔出嚟參與。」<br>記：<br>點解學界會計劃其他佔領行動？<br>黃：<br>「我哋唔應該淨係望住佔中三子去等待佔中來臨，然後自己蹺埋雙手，『幾時佔中呀？到佔中我就落去㗎喇，但之前啲工作呢，你哋做晒佢啦。』咁我覺得呢個係好唔負責任嘅做法，老實講，民主運動嘅責任唔應該係全香港三個人身上，呢個係每一個人嘅事，所以點解學界提出有直接行動，喺佔中前要有更多非暴力嘅抗爭行動出現，去為佔中爭取多啲行動嘅基礎囉，我哋冇理由等到半年之後先行動㗎嘛，咁等到蚊都瞓啦。」<br>周：<br>「佔中係一個持久嘅抗爭，可能一個月、兩個月，你唔知嘅，但6.22後確實係重要契機，政府如果漠視，6.22到7.1前後係一定需要行動，佔中一定要提前，我哋要出擊，把握時機先可以帶來改變，感召更多巿民參與行動。」<br>陳：<br>「我哋尊重呢個睇法，其實佔中都係想倒迫產生壓力，但邊個夠膽講我哋呢個就係最有效嘅方法呢？如果年輕人話，我哋更加早會有直接行動，我哋完全尊重。」</p></body></html>