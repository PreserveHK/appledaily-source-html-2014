<html><header><meta charset="utf-8"><title>馮仁昭四圍超：演協風波傾掂數秋生搵芷菁幫手 - 馮仁昭</title></header><body><h1>馮仁昭四圍超：演協風波傾掂數<br>秋生搵芷菁幫手 - 馮仁昭</h1><p>呢個圈冇永遠嘅敵人，曾志偉想搵黃秋生做演藝人協會會長，但因入會問題搞到秋生喺演協門口瞓地，仲同演協秘書長陳芷菁開火，又話要佢做會長，就唔可以有芷菁。<br>事隔幾日秋生噚日喺網上話：「演協事件已有溝通。」佢事後接受電話訪問：「志偉話演協今日（噚日）開會，之後會打電話畀我。同佢講如果真係要行就三部曲，第一係咪go ahead（繼續搞）先，第二係入會問題點解決，會都入唔到選乜鬼。我主動打電話畀芷菁溝通，佢話上次情況混亂有誤會，咁大家都循例講聲『唔好意思』。」佢話呢啲問題解決晒先可以選，同時收番話同芷菁合作唔到：「唔係十冤九仇，芷菁又咁熟會務，都想佢幫手，做會長嘅目的係想團結業界。」之後佢收到演協理事王祖藍嘅短訊講番今日開會結果，話要搞掂內部會務先，秋生話：「佢哋話會延遲選舉，招收多啲新會員，我理解即係等佢哋內部講掂數先，可以鬆一口氣過年。」</p><p>莊思敏寸芷菁</p><p>莊思敏噚日喺尖沙嘴出席活動，提到當日被拒入會填表格，佢話唔認同芷菁嘅處事：「欠靈活，處理手法硬繃繃。」話入會唔成最後入咗醬油會：「開咗個group chat叫醬油會，秋生會畀我哋最新消息。」<br>撰文：馮仁昭</p></body></html>