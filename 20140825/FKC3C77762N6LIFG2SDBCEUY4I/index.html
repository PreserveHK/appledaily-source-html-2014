<html><header><meta charset="utf-8"><title>魚樂無窮：兩隻金蛋=5.8億市值 - 唐牛</title></header><body><h1>魚樂無窮：兩隻金蛋=5.8億市值 - 唐牛</h1><p>恒指上周五重上25000大關，但經過銀行大利市機，竟然烏蠅都冇隻（慘淡情況可上唐牛facebook，有圖有真相），之前曾教授驚散戶個個睇好會拖累大市，如果佢知道最新情況，應該可以舒一口氣。</p><p>滙銀業績靚爆逢低吸</p><p>滙銀家電（1280）公佈靚爆業績，中期扭虧為盈賺4,132萬銀人仔，上周五股價單日喪升31%，技驚四座，公司手執兩隻金蛋，超買消化後可再展開升空旅程。彭博早前引述消息指，內地考慮透過補貼方式，推廣大眾使用節能家電，滙銀家電作為家電分銷商，優惠食到應一應。唔好忘記，滙銀家電年中起連彩票業務都撈埋，現已披露喺揚州市及江蘇省銷售體彩，並喺江蘇省及安徽省銷售福彩。由於滙銀銷售網絡強勁，故加推彩票業務，其實無本生利，未來盈利肯定幾何級數上升。滙銀最新市值只得5.8億元，市賬率僅0.65倍，可塑性大到得人驚，絕對係逢低吸納之選，初步於0.48至0.5元撈貨。<br><br>同場加映北方礦業（433），宣佈以47億銀收購中國鉀業，透過發行新股及債券支付。中國鉀業旗下鉀礦公司，持有鉀長石礦有效探礦許可證，主要從事勘探及開採鉀長石資源並銷售硫酸鉀、硅酸鈣及高嶺土。由於採礦項目被視為陝西省未來主要發展項目，阿爺務必大力支持。另一亮點在於中旅金控月初買入北方礦業換股債，惹來借殼憧憬，中旅金控姊妹公司中旅（308），不足兩個月爆升66%，北方礦業今日復牌有好戲睇。<br><br>唐牛<br> https://www.facebook.com/tongcow88 </p></body></html>