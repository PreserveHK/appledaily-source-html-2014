<html><header><meta charset="utf-8"><title>股壇名人對恒指評論</title></header><body><h1>股壇名人對恒指評論</h1><p>曹仁超：恒指不再代表香港</p><p>擁逾40年炒股經驗的著名財經專欄作家曹仁超表示，在70年代至80年代恒指盛衰代表香港經濟，指數升跌與香港經濟氣候相連。但97後恒指已不代表香港，目前內地企業充斥成份股，指數除反映本地房產、公用股走勢，就只顯示中資股表現，與大部份香港人已經沒有關係，「以前恒指就係香港，香港就係恒指，但𠵱家恒指就只係恒指」，只淪為投資者炒作期指工具。</p><p>董偉：日日望實　變好朋友</p><p>眾利股票主席、打滾股壇超過60年的殿堂級股票經紀董偉，入行時恒指仍未誕生，他指當時沒有一個明確指標，投資者只專注個股，但恒指推出後「大家日日都要睇住，變咗好似好朋友一樣」。指數又見證香港歷年風浪，是股市重要一部份，但演變至今市場開始變得過份依賴指數，「好多人變咗只會睇究竟二萬六定二萬七，咁唔係幾好」。他認為73年的股災印象最深刻。</p><p>張天生：60年代旺市做唔停</p><p>縱橫股壇逾50年、星展唯高達營業部董事張天生坦言印象最深刻的，莫過於千禧年前的多次股災︰「73年恒指由1700點暴瀉至150點， 87年股災仲要停市四日，97年就俾外資騷擾。」雖然股災時有發生，但旺市時就做到冇停手。身兼證券業協會永遠名譽會長的他，笑言60年代香港會只有60多個會員，一日僅幾百萬成交，但每晚要做到12點先收工，一日做足14個鐘。</p><p>蔡陳葆心：難忘87年沽空期指</p><p>前聯交所副主席、中潤證券主席蔡陳葆心見證證券業40多年風雨，最難忘一役是87年股災停市四日發生前沽清手上所有股票，即使未過戶股票亦一併拋售，趁86年期指推出不久，再大手沽空期指，最終贏得金融各界賞識。蔡太認為過往市場股份不多，不少均可躋身藍籌，恒指代表性十分高，惟現時市場股票多，成份股只有50隻，代表性大減。</p></body></html>