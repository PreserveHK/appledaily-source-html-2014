<html><header><meta charset="utf-8"><title>投資王擂台賽一周戰況：炒細價股得米　兩周激賺2.4倍</title></header><body><h1>投資王擂台賽一周戰況：<br>炒細價股得米　兩周激賺2.4倍</h1><p>上周港股連跌五日，大價股冇運行，但細價股反而炒得更癲！「投資王擂台賽」玩家紛紛報捷，最強選手兩周激賺2.4倍，賺錢可謂快過印銀紙！<br>散戶組首名繼續係「喇沙仔 Lasallian」，月初低位勇撈中國包裝（572），仲要高位沽出大半，餘錢則分注買入三隻細價股，包括中播控股（471）、新確科技（1063）及羅馬集團（8072），藉以分散風險，策略上可說有勇有謀，值得一讚！目前總資產1,022萬元，回報2.4倍，並領前第二名玩家逾200萬元。<br>緊隨其後為玩家「咁好玩既炒股game 12月會唔會extend？@@」。佢同樣低買高沽中國包裝，大賺一筆後，瞓身轉掃中播控股，於低位0.16元水平開始買，掃到0.35元都有，暫時總資產768萬元，回報1.56倍，仲有12個交易日，仍有大把時間追！<br>星級玩家方面，兩屆冠軍Chan Yui Kong實力強橫，大幅反超前Ching Ka Wing，再次升上榜首，目前回報已達86%，總資產557萬元，拋棄第二名65萬元。<br><br>Apple Store<br> https://itunes.apple.com/hk/app/ping-guo-tou-zi-wang/id447022728?mt=8  <br>Google Play<br> https://play.google.com/store/apps/details?id=com.megahub.appledaily.stockking.activity </p></body></html>