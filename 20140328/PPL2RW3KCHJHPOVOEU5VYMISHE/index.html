<html><header><meta charset="utf-8"><title>手足情深阻街獲體諒陶大宇扶二哥睇跌打</title></header><body><h1>手足情深阻街獲體諒<br>陶大宇扶二哥睇跌打</h1><p>【旺角】曾經被封師奶殺手嘅陶大宇，近呢幾年轉攻內地做商演同拍嘢，好少喺香港出現。不過，好耐冇見嘅佢，前日下晝兩點左右忽然喺旺角山東街出現，原來佢二哥整親腳，佢專登車二哥去旺角山東街一間醫館睇跌打，真係手足情深。</p><p>感激司機忍讓</p><p>大宇喺醫館逗留咗半粒鐘就先行離開去攞車，跟住駛部車去到醫館樓下，諗住方便二哥上落。之但係，嗰個路口位唔可以泊車，加上當時啱啱轉綠燈，大宇停低部車打死火燈等二哥，結果阻住晒後邊啲車，搞到後面啲車狂響按。<br>咁啱有個交通督導員行過，大宇即刻解釋二哥腳傷唔方便行路，嗰位交通督導員聽到之後都畀酌情權冇驅趕大宇。好在唔夠一分鐘，大宇二哥睇完跌打，見佢左腳包住紗布，個樣好痛苦咁，要由女親友扶住行過嚟，而大宇見到即刻落車幫手，跟住同交通督導員揮手之後，再同後面部車車主耍冧講番句唔好意思，認真有禮貌，然後就拿拿聲開車走人。<br>噚日打電話比大宇，佢話：「我二哥喺屋企拗柴入醫院，噚日同佢出院之後，即刻帶佢去睇吓跌打。喺呢度我都要多謝位交通督導員同嗰位司機，多謝佢哋明白體諒。」<br>採訪、攝影：楊浩賢、黃曉程</p></body></html>