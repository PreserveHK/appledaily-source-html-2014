<html><header><meta charset="utf-8"><title>告誡下一代勿受中共欺騙　袋住先隨時袋一世公公婆婆　齊為子孫站出來</title></header><body><h1>告誡下一代勿受中共欺騙　袋住先隨時袋一世<br>公公婆婆　齊為子孫站出來</h1><p>【抗命時代　大罷課之守護學子】<br>【本報訊】撐着柺杖，提着痛腳，在抗命年代怎可以少了爺爺、嫲嫲、外公、外婆？昨日火熱的百萬大道旁，頂着白髮的「老友記」三三兩兩坐在石級上撐學生，有人游過怒海偷渡來港，以為可以帶下一代逃出中共魔掌，有人以為一時屈辱換來國家更好發展，結果成為芸芸受騙的知識分子之一。過來人告誡下一代勿忘中共本性，所謂「袋住先」，隨時和他們一樣「袋足一世」。<br>記者：張嘉雯　馬志剛　鄭啟源</p><p>一個拿柺杖，一個「撞聾」，70歲的馮先生和78歲陳先生昨日結伴到中大，兩個死黨笑言有兒有孫，就是看不過眼中共欺負學生。1959年游水來香港的馮先生，當年因為大饑荒「冇得食」毅然投奔怒海，豈料香港漸漸大陸化，「𠵱家逐漸逐漸變，變到好似大陸咁，以前梁振英呢啲咁嘅人邊上到台呀？」他希望學生們可以堅持，不要接受「袋住先」，自己則未決定會否佔中，「共產黨唔講信用㗎，應承咗啲嘢又出爾反爾，信唔過」。<br>陳先生亦是多年前由內地來港，指抗爭是「知其不可為而為之」，「希望國際知道㗎咋，大陸唔聽你㗎，做乜都冇用，佢最唔講信用，乜嘢都敢做，雖然我哋做乜都冇用，佢都覺得係小意思㗎箒，但大家組織出嚟，睇佢拉得幾多個」。<br></p><p>「𠵱家唔出嚟，第日冇得出」
</p><p>在內地長大的陳先生，指中共的控制無孔不入，「我哋幾廿歲人，知道佢來龍去脈，一般正義嘅人都唔會支持佢，有佢講，冇人講。𠵱家我哋下一代好慘，變咗扯線公仔，我哋就年紀大，係啲孫、啲細路慘咋，𠵱家唔出嚟，第日冇得出嚟」。<br>來港37年的楊先生，今年已經66歲，懷着守護學子的信念，由火車站走路到中大本部集會，全程跟着學生拍手，又高喊口號，直言對於人大落閘「非常嬲」，「篩選嚟㗎，乜嘢一人一票箒，選出嚟都係你鍾意嘅人，咁邊度係民主？」<br>楊先生指，香港的未來正正是屬於這些年輕人，對於中大前校長李國章指罷課無用，他不以為然，「點會冇用，你睇大陸啲人幾驚就知啦」。他不滿有傳媒抹黑學生，指學生全部自發，沒受煽動，「罷課咁輕微都唔畀人做，好獨裁，點都唔畀你話事，唔畀你自由。人人都有自己思想，大陸係都要壓迫人哋嘅思想，人生活喺世界上係有尊嚴㗎嘛，你當我哋畜牲嚟㗎？」<br>本身是中大校友的黃先生，畢業於60年代，昨日重回百萬大道，不勝欷歔，指人大落閘意味香港完全失去自主權，他直言曾信任共產黨，結果換來一次又一次失望，「中國呃我哋，呃完一次又一次，結果係永遠失望，以前以為咁樣係為咗中國好，由延安時代嘅知識分子到𠵱家，仲係俾佢呃到，你仲話佢信得過，可以袋住先，真係可以forget it」。</p><p>【動LIVE】萬人罷課　蘋果全程直播：<br>和平佔中： http://occupycentral.appledaily.com <br>YouTube： http://bit.ly/occupycentral  </p></body></html>