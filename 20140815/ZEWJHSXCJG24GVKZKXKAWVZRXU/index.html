<html><header><meta charset="utf-8"><title>體壇拾趣：退役？「港」吓啫！李志豪復出鬥美斯</title></header><body><h1>體壇拾趣：退役？「港」吓啫！<br>李志豪復出鬥美斯</h1><p>美斯訪港，魅力沒法擋！東方守衞李志豪上月先話退出香港隊，點知足總噚日公佈港足35人大軍初選名單，以備戰新加坡同應該有球王美斯壓陣嘅阿根廷，竟然又見到呢位31歲球星上榜。<br>咁啱噚日東方有友賽，佢哋贏黃大仙2:1之後，問番當事人先知，原來佢只係以個人名義隨口講，未正式入信足總申請退隊㗎。</p><p>港足未來兩個月有3場國際友誼賽，主客兩對新加坡之餘，重頭戲仲有賀足總成立百周年嘅賽事，10月14號喺香港大球場迎戰應屆世盃亞軍阿根廷。<br>足總噚日公佈港足備戰呢3場友賽，同之後東亞盃外圍賽第2圈賽事嘅初選名單，除咗徵召番聶凌峰、科夫、高梵同方栢倫呢4位外流兵外，最爆嘅係竟然仲有東方嘅李志豪！猶記得志豪上個月喺中超北京國安回巢嘅時候講過：「踢咗港隊十幾年，係時候退位畀其他年輕球員接班。」咁點解𠵱家又會榜上有名呢？唔通足總擺烏龍？</p><p>Kim sir要求幫吓手</p><p>志豪噚日代表東方喺蒲崗村公園球場雨戰「升班馬」黃大仙後解釋，原來「退役」只係一場美麗嘅誤會︰「我之前係話我咁嘅年紀，都唔踢得幾多年，最好畀多啲𡃁仔踢，吸收吓經驗，但冇正式入信足總退隊。嗰次講完之後，阿Kim（港隊教練金判坤）都有搵過我，佢話港隊年輕球員唔夠國際賽經驗，想我幫手。我仲好有鬥心，惟有應承佢啦，作為職業球員，佢選得我亦一定會交足貨！」<br></p><p>「踢到冇心踢波為止」</p><p>事實上，可以同阿根廷球王美斯同場較技，真係聽到都覺得興奮，但志豪講明就算今次入到決選名單，都唔會係自己最後一場，「仲有大把國際賽，希望可以踢到冇心踢波為止。」<br>講番場友賽，東方憑羅志焜頭槌先開紀錄，加上梁子駿完場前射入12碼，以2:1擊敗有借將劉浩霖一度扳平嘅黃大仙。完場後，球隊仲預備好蛋糕賀同一日生日嘅副總監歐偉倫同教練高尼路。<br>不過，班東方球員似乎唔敢得罪金毛倫，反而高教練就可以玩吓佢，睇到佢哋向高尼路又淋水又請佢塊面食蛋糕，上上下下打成一片，真係生日快樂！</p></body></html>