<html><header><meta charset="utf-8"><title>膠燈討論區：邊飲橙汁邊買「大」</title></header><body><h1>膠燈討論區：邊飲橙汁邊買「大」</h1><p>肥　頭：餓餓哋，今日食番個小菜套餐先，福嬸，今日有乜靚餸。<br>福　嬸：香橙鴛鴦蝦球，香橙煎軟雞，同埋橙皮鴨。<br>肥　頭：嘩，乜味味都係橙㗎，呢排啲橙好平咩？<br>艇仔張：肥頭，你行入鋪頭，唔見收銀機隔籬個橙陣冇晒貨咩？梗係德叔見荷蘭（圖）出局，叫廚房拎晒啲橙去煮餸啦。<br>德　叔：我係唔忿氣呀！個死仔洛賓單刀失機，搞到我個冠軍斷咗，大嗱嗱冇咗幾千銀，你哋再嘈我就唔賣奶茶咖啡，淨係賣橙汁。<br>肥　頭：德叔，唔好咁嬲，場波都踢完幾日啦，不如諗吓場季軍戰，點樣贏番啲錢好過。<br>艇仔張：睇你個款都唔會繼續撐荷蘭㗎啦。<br>德　叔：你當我份人咁冇本心㗎咩，我會繼續買荷蘭，你睇巴西上仗踢到死晒狗咁，點贏呀。<br>肥　頭：不過雲高爾講明季軍戰冇意義喎，而且應該派好多後備兵上陣。<br>艇仔張：其實你哋又唔好咁輕視荷蘭班後備兵，而且唔少係年青有潛質新星，好似佐迪卡斯、迪比等，德叔都唔係冇道理。<br>艇仔張：其實呢場波最好賭應該係入球「大」，最衰免費台冇得直播，唔係一邊睇一邊賭，追番兩、三注「大」都好。<br>肥　頭：不如咁啦，你買半打啤酒上我屋企一齊睇啦。<br>德　叔：預埋我喎，最多我拎支橙汁上嚟啦。<br><br>人物介紹：<br>德叔　旺角茶仔老闆<br>肥頭　吹水怪<br>祥Hi　肥頭屋村老友<br>福嬸　茶餐廳侍應<br>艇仔張　扮專業賭友<br>大食肥牛　賭精一名，命中率甚高</p><p>【依波Live】即睇直播：<br> http://worldcup2014.appledaily.com/match/live <br> http://bit.ly/EballLive  </p></body></html>