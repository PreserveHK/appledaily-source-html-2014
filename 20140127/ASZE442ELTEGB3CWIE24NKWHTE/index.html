<html><header><meta charset="utf-8"><title>馮仁昭四圍超：安仔跪Fiona叫師姐 - 馮仁昭</title></header><body><h1>馮仁昭四圍超：安仔跪Fiona叫師姐 - 馮仁昭</h1><p>由黃柏高（Paco）掌管嘅太陽娛樂文化噚日喺灣仔舉行「烈日宣言年度發佈會2014」，除咗新加盟嘅許志安同鄧麗欣（Stephy）外，仲有旗下藝人薛凱琪（Fiona）、陳奐仁等撐場，着紅色deep V連身褲嘅Stephy性感上陣，大搶Fiona風頭。<br>Fiona送金音符畀安仔，司儀森美抵死話：「安仔係師弟，Fiona係大師姐。」安仔即作狀扮跪話自己係好多人嘅師弟，又稱Fiona大師姐，搞到Fiona好尷尬。</p><p>開騷搵老婆本</p><p>自稱係Fiona小小師弟嘅安仔話同Paco唔係講錢，今次係雙贏計劃，嚟緊入紙紅館開騷，新公司有冇要求佢唔結婚，佢話：「冇講呢啲嘢，唔合事宜唔會寫，自己想拍電影，有啱嘅劇本先拍。」Paco就爆安仔過檔酬金夠佢做老婆本。<br></p><p>Stephy過檔令Fiona嘅一姐地位有變，不過Stephy話大家冇分邊個係一姐，又話一姐嘅稱號會拉遠大家嘅距離。太陽娛樂嘅新合作夥伴吳奇隆以神秘嘉賓現身，原來吳奇隆同Paco會開間新唱片公司「太陽動力」，不過吳奇隆話女友劉詩詩嘅唱片約未完，所以未有計劃簽佢，佢仲避忌話自己唔係老闆，只係打工仔一名。<br>此外，晚上舉行以懷舊為主題嘅晚宴，除陳志雲、楊受成、林小明、盛品儒等出席外，藝人嘉賓就有苗僑偉、吳千語、陳靜、Ana R.等撐場，當中以江若琳一身黑金低胸裙最搶鏡。<br>撰文：馮仁昭</p></body></html>