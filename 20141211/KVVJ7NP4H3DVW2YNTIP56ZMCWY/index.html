<html><header><meta charset="utf-8"><title>港情趣：認真．玩嘢　語傘錄</title></header><body><h1>港情趣：認真．玩嘢　語傘錄</h1><p>看到「是可忍『熟』不可忍」橫額，笑到幾乎有腹肌。隔空建議舉橫額叔嬸瀏覽「語傘」網站，認識出自《論語》的這句。相比五毛茄哩啡，一班義工倒貼時間記錄雨傘運動的關鍵詞，查找出處兼詳盡解釋，實在專業，飯盒請打孖上。Yahoo剛剛亦總結了2014熱門潮語十大，其中之六皆源於運動。你最深刻的「語傘」又是甚麼？<br><br>記者：葉青霞<br><br>攝影：楊錦文<br><br>插畫：Hello Wong</p><p>這個世代，明明文盲率好低，Tree Gun同類卻多不勝數，認字特警都頭痕。看到有人如斯認真對待文字，很好奇。從事藝術行政工作的樊樂怡（Helen）與甄卉露（Rachel），早前見運動膠着，茫然不知去向，誰知看新聞一樣充滿問號。Helen說：「發現自己其實唔了解新聞字眼的意思。可以對香港前途指指點點的『中聯辦、人大、政協』，到底有甚麼分別？何謂『行政長官產生辦法』？想先做功課再評論。」70多天的運動已成一個新時代，舊字有新義，新詞頻誕生，要編寫詞庫側面記載，工程浩瀚。「隨便數都有百幾二百個詞，而且我們希望詞彙中英對照，就更費時了。」<br></p><p>北京學生　翻牆編「詞典」</p><p>兩人拍膊頭找朋友，再於facebook招義士，現在筆耕團隊達12人，其中包括一位北京學生。Rachel說：「佢話呢件事喺北京好似唔存在咁。即使知道有此運動的，都相信官方說法：學生受煽動。」親身到過佔領區感受的她，回京後希望為運動出一分力。天朝學生翻牆撐，偏偏香港擠滿「討厭政治怪」，思歪！<br>無插畫、欠靚相，純文字搶不到高收視。但花生要加容乜易？搞笑大把人做，認真查詞彙源頭，甚至典故，扼要寫重點，再附延伸閱讀連結，其實一樣功德無量。「我們希望詞庫中立，筆觸客觀一點，兩邊都願意睇。」她們承認好多詞都是要寫才弄清來龍去脈，就如「鳩嗚」，Helen說：「一直唔知，原來係有個去反佔中遊行的女人用普通話話係來香港『購物』。」Rachel笑謂：「有人在facebook專頁留言話以為『鳩嗚』係『鳩鳴』的錯體。」另有居港外國人提問「鳩」、「嗚」本來的意思，兩人極認真回覆，無啦啦做埋廣東話推廣大使！</p><p>Yahoo潮語走向</p><p>潮語快in快out，有幾多「語傘」能撐下去？跟大家溫故知新，兼預測走勢。</p><p>【榴槤乜乜乜】萬能key</p><p>Yahoo排位：1<br>走勢：<br>光頭Fruit Ninja把《少林足球》「汽車維修員有士巴拿傍身好合理」變成現實，帶刀向世界出發食生果，霸氣外露。「乜乜乜」成了萬能key，紅多排冇難度。</p><p>【hehe】治癒不死</p><p>Yahoo排位：6<br>走勢：<br>學運男神甜笑對望拖手鬥嘴，幾萬腐女組團捍衛Alexster佔領巫山。甜故治癒度極高，只要囡囡繼續FF，hehe不死。 </p><p>【鳩嗚】流芳百世</p><p>Yahoo排位：7<br>走勢：<br>響應689呼籲之旺角鳩嗚團晚晚爆滿，雖然爆唔過阻路潮聯小巴，但好想瘋狂唱《Let it 鳩》的心情未受影響。此詞體現廣普融和，值得納入正規字典，流芳百世。</p><p>【I will now recap in English】勢將沒落</p><p>Yahoo排位：8<br>走勢：<br>警察亂棍扑扑扑，許Sir一再出來鳩嗚播帶，睇怕就算佢recap in 火星文都冇人想理，呢句勢將沒落。</p></body></html>