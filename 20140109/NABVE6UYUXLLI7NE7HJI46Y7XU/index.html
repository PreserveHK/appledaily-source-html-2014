<html><header><meta charset="utf-8"><title>中環在線：旗艦店搬去恒隆中心H&amp;M幫陳啟宗沖喜 - 李華華</title></header><body><h1>中環在線：旗艦店搬去恒隆中心<br>H&amp;M幫陳啟宗沖喜 - 李華華</h1><p>中環H&amp;M旗艦店無論開張時或者舊年因租約期滿結業，都引嚟一陣哄動。原來H&amp;M被逼出中環後，一直有計劃喺銅鑼灣開店，新近租落恒隆地產（101）位於銅鑼灣嘅恒隆中心4層，仲升呢做全球旗艦店，市傳月租1,000萬元，最開心一定係恒隆老闆陳啟宗啦。</p><p>霸晒四層　踢走莎莎</p><p>新店面積約4.6萬平方呎，相對之前中環旗艦店（約3萬平方呎）、同𠵱家喺香港最大間嘅廣東道分店（約3萬平方呎）都要大，預計明年下半年開業。<br>H&amp;M租晒恒隆中心4層零售樓面，𠵱家租緊嘅莎莎（178）、百老匯、萬寧、Francfranc同幾間食肆都要讓路，而莎莎同Francfranc已經喺附近另覓新舖。<br>其實，H&amp;M中環旗艦店俾ZARA霸咗之後，喺港島區嘅分店只得太古城一間。H&amp;M公關話，公司一直想喺港島區搵個新舖位，今次開嘅全球旗艦店，亞洲區只此一間，規模媲美紐約同洛杉磯嘅旗艦店，將會好齊貨咁話。<br>H&amp;M粉絲高興之餘，最開心一定係陳啟宗。事關近年圍繞恒隆嘅消息都麻麻哋，多數係高層走完一個又一個；在港好日唔賣樓，舊年推售浪澄灣貨尾，又引嚟一班南亞裔排隊黨，搞到要警察到場。今次將恒隆中心租咗畀個大客，算係沖喜吓。<br>除咗恒隆中心，對面嘅名店坊一帶其實都係恒隆地盤，聽聞，公司正計劃優化整個銅鑼灣零售商戶組合。<br><br>李華華<br>mailto:LiWaWa@AppleDaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>