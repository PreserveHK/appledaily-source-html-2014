<html><header><meta charset="utf-8"><title>金手指：惶恐？買貨？ - 孫柏文</title></header><body><h1>金手指：惶恐？買貨？ - 孫柏文</h1><p>噚日開市時，孫柏文感受到好多股民出現惶恐，通街搵人指點迷津。咁因為我都好耐冇睇恒指做緊幾多點，所以特登上網睇吓係咪跌穿咗乜「技術通道」。點知一睇，二萬二。<br>我就諗：「二萬二，唔係喺呢個位附近好耐喇咩？點解啲人咁驚嘅？」其實，如果你睇番2009年5月後，恒指一路都喺18000至24000間徘徊，悶到嘔。嗰陣到而家已經差不多五年，噚日又係喺個range裏面，做乜咁驚呢？</p><p>壓理財產品　中央抵讚</p><p>大家睇番2009年5月前嘅五年，恒指由12000升到32000，之後塌落嚟，單日有千點波幅嘅日字數之不盡，而家郁少少，已經嚇到鼻嗰窿冇肉，搞乜呢？Weak。<br>再講，呢幾日全球望住月尾神州一批票面值30億元人民幣嘅「理財產品」引爆，令呢幾日最好賣嘅嘢係花生。<br>我只可以咁講，今次一定要讚中央，居然學我哋呢啲奧地利學派咁，要投資者後果自負。<br>中央大力壓落賣呢啲「理財產品」嘅中間人工行（1398），叫佢哋事先話到明冇得賠，真係一吓解釋到點解前特首曾蔭權爵士喺退休後冇得升職。因為如果係曾爵士喺大陸獻計，只要一聽到銀行分行出面有人擺套喇叭播「還錢、還錢、還錢」，就係咁叫人賠，連自己曾經勸銀行賺非利息收入都可以忘記得一乾二淨，又唔會理喺銀行盤賬目liability嗰邊，因一項行政指令會爆個超級黑洞，動搖市場對銀行嘅信心。<br>多唔使問，金管局知唔知香港啲銀行近十年賣過嘅產品值幾多錢？要孭飛嘅話，又會輸幾多？真係連data都冇呀大佬！睇吓今次中央引爆啲產品，係咪真係一次controlled explosion囉！<br>係嘅就有快錢搵，唔係嘅話，一但失控就等一陣有大錢搵啦！</p><p>孫柏文<br>獨立股評人<br> http://facebook.com/shuen <br>本欄逢周二刊出</p></body></html>