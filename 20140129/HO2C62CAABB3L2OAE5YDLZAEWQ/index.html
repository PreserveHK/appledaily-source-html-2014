<html><header><meta charset="utf-8"><title>未言退休　最怕無所事事</title></header><body><h1>未言退休　最怕無所事事</h1><p>【耍手擰頭】<br>已屆耄耋之年的呂志和，雖然旗下超過3,200億元市值的上市王國早已交由五名子女各司其職，惟他仍然堅持要親自上陣，逐鹿商場。八十有五的他，仍不言退，除了望能繼續傳授經驗予接班人外，更是因為害怕退休後無所事事之苦。<br>勞碌大半生，許多人渴望能退休享清福，但呂志和卻大唱反調，對退休「耍手擰頭」，「你冇得逼我（退休）㗎喎，你唔逼得我㗎喎，你逼我唔到㗎，CY都逼我唔到……個個問我退休，我唔係唔想呀，我諗吓退休做乜得㗎，睇日出？跟住睇日落？夜晚想辦法瞓覺，跟住做乜呢？等死。我話唔值得呀」！</p><p>將經驗傳授接班人</p><p>縱然呂志和嗜好多多，養魚、種羅漢松、攝影及打高爾夫球等，惟他仍然覺退休後無法將時間填滿，「賞魚你賞一陣咋嘛，你同佢游水呀」？<br>除了「怕悶」外，呂志和希望將其數十年在商場上累積的「功力」傳予下一代，亦是他堅持不退的原因，「咁好似我哋咁樣做咁多嘢，有多少經驗啦，咁樣有時睇得到啲嘢，幫吓啲後一代，睇到佢能夠喺呢條路行得好，你自己個心好安樂，好過同魚游水啦」！</p></body></html>