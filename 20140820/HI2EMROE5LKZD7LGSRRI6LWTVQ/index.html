<html><header><meta charset="utf-8"><title>維穩有得做 - 陳也</title></header><body><h1>維穩有得做 - 陳也</h1><p>「撐張融」大遊行，警方數字破天荒高於民研組織，警方「放水」，已成「袋住先」的怪雞定局。而女警被擲蛋，以個人身份寬容地放走逞兇者，親疏有別，明眼人不能詐睇唔到。將來佔領中環的和平行動，有沒有這種「優惠」？敢問曾偉雄處長，擲蛋算不算暴力？擲在曾俊華頭上的蛋，可是要追究的啊。曾偉雄曾經公開反問傳媒「良心係乜？你跟我的良心都唔同」，良心既然有雙重標準，難怪對遊行市民，也拿出兩台計算機。<br>遊行墟冚地交叉着同鄉會與社團，並無張融胡言亂語的「伊波拉方程式」，總之有錢派有車接，灌水包場，動員表態，並無難度。而鄉里既得到少少着數，又不必得罪權貴，更可以跟身家億億聲的商家大老闆「同行」，算是升呢。那個對電視台記者說唔知什麼是反佔中的大媽，跟葉劉、蔣某甚至盛智文等人，咁高咁大。論功行賞，阿嬸流汗比梁美芬勁，對答比葉劉直率，更應該「袋多啲」！維穩有得做，張融上位，銅鑼灣酒樓唔憂貴租，歡迎逢初一十五包場，八五折益張生又點話！</p></body></html>