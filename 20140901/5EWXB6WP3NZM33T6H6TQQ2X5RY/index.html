<html><header><meta charset="utf-8"><title>【電玩巡場】小米4開價$3,180　大家抱持觀望</title></header><body><h1>【電玩巡場】小米4開價$3,180　大家抱持觀望</h1><p>小米4上個星期電腦節到咗貨，不過大家都掛住買平嘢，真係見佢唔到囉！行2.5GHz四核心，16GB ROM配3GB RAM，都叫有啲旗艦機格局，1,300萬像素鏡頭，行5吋IPS全高清芒，整體感覺幾強勢，不過最可惜係佢個價錢，勁開$3,180，過二千嘅國產機都已經幾過份，我知你係旗艦，不過去到三千頭價位，打嘅係韓國機嘅市場區間；據知去貨量一般般，今次最大迴響係機身賣相，機面似iPhone，機底圓圓肥肥似Note 3。至於出機策略方面，大家表現係抱持觀望態度，等運到？等落價先真！<br><br>A-Grade<br>地址：深水埗黃金電腦商場地庫43B</p><p>四支香ASUS路由器　射程1,600平方呎</p><p>歷年慣例，電腦節過後都會相對較靜，冇乜新貨會揀呢個時間推出，不過ASUS呢款新Router好似已經忍唔住，所以都標咗出嚟！呢部叫RT-AC87U，佢最強之處係玩現時最高規格嘅AC2400（1734+600），佢個機尾足足有4支香裝咗喺度，估算無線迅號有效範圍可以去到1,500-1,600平方呎，而且天線穿牆能力亦相當高！須知之前最勁的AC1300最多都係去到1,000平方呎左右！<br>據知暫時在對應方面可能有小小困難，因為電腦喺PCI-e插卡位要加裝專用接收卡，先可以用盡頻寛玩得到，不過腦場現時尚未到貨，不過預計短期內會到；機價都相當勁，要成$1,999，接收卡要多$1,000左右，相當富貴吓。<br><br>展昇<br>地址：深水埗黃金電腦商場地面42­44號</p><p>JBL喇叭　$799玩NFC又講電話</p><p>呢期JBL啲藍芽喇叭，好似逐款做特價，今個星期到FLIP II，行雙單元6W X2、有NFC對應功能，可以用嚟講電話，喇叭人聲表現最突出，而且開到好大都唔見拆聲，始終係玩音響嘅牌子嘛！機身有紅白黑三種顏色，機價由$999下調至$799。<br><br>Cosmic Technology<br>地址：深水埗黃金電腦商場地面54號</p><p>32吋國產3D iDTV電視　內置Android TV</p><p>上高登唔一定得電腦嘢，其實電視都有得賣，掃場時見到有款32吋嘅HISENSE LHD32K600HK3D好抵玩吓，行32吋3D Panel，有iDTV睇高清電視台節目，最重要係內置四核心晶片組設計，內置埋Android TV功能，機價由$3,499減落$2,690，做床尾電視機，尺寸啱啱好，連買Android Box嘅錢都慳埋。<br><br>高清生活科技<br>記者：深水埗高登電腦中心1樓47A及87號舖<br><br>記者：朱崇德</p></body></html>