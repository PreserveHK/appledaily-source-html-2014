<html><header><meta charset="utf-8"><title>高呼Happy Family感恩失婚小雪帶韓新歡親子樂</title></header><body><h1>高呼Happy Family感恩<br>失婚小雪帶韓新歡親子樂</h1><p>現年35歲的前歌手蔡雪敏（小雪）經歷過兩段失敗婚姻，首任老公、永安旅遊前太子爺陳迅元被爆偷食「大乳牛」蔡慧敏，離婚收場。08年小雪帶女兒Ronni再嫁，第二任陳姓老公為澳洲籍華人，家族在澳洲有四間酒樓，兩人育有一子。還以為小雪終覓得好歸屬，怎料兩人原來只是掛名夫妻，小雪於今年3月再度離婚，並自爆忍受老公偷食多年，怒斥：「壞人總有一天會得到他的報應！」<br>小雪現於澳洲獨力照顧一對同母異父子女，雖然離鄉別井，但樂在其中，不時在微博貼上與小朋友的開心家庭相；直至昨日家庭照中竟發現新成員，原來是與小雪拍拖近半年的韓國男友Robin Cheung。小雪的新歡外貌有點似王浩信，而且個子高大又有型，四人正在澳洲一個遊艇會野餐，享用壽司、三文魚刺身、生蠔等美食；見Robin對小雪囝囝Rocco似乎特別疼愛，又攬又錫兼玩騎膊馬，小雪還讓男方輕攬肩膊，態度親密自然，小雪寫道：「Happy Family感恩。」<br></p><p>「佢真係好靠得住」
</p><p>小雪有第三個春天，昨日在電話中大方承認，提起男友即冧到爆說：「我哋經朋友介紹認識，穩定交往中。其實我都係第一次有拍拖感覺，以前自己好多一見鍾情，將次序調轉晒，一鍾意就結婚生仔，但今次拍吓拖先，互相了解吓先。」Robin比小雪年輕數載，但兩人毫無隔膜，Robin與其家人亦接受小雪子女，她說：「Robin媽咪之前買咗好多衫寄嚟澳洲送畀佢哋，真係好感動。今個月尾我仲會帶埋仔女去韓國見佢父母，一齊慶祝元旦。」<br>令小雪最感動的是Robin為了她捨棄了韓國的工作，她說：「我哋通常用短訊或上網溝通，佢原本喺韓國做新聞從業員，𠵱家決定辭咗份工搬埋嚟澳洲，已經搵到新工。佢真係好好，過去半年努力學英文，又好錫我啲仔女，佢真係好靠得住。」<br>採訪：小米</p></body></html>