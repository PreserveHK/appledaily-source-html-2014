<html><header><meta charset="utf-8"><title>何柱國談劉進圖遇襲　發表儍仔論</title></header><body><h1>何柱國談劉進圖遇襲　發表儍仔論</h1><p>【本報訊】正在北京的全國政協常委兼星島新聞集團主席何柱國昨日被問及《明報》前總編輯劉進圖遇襲事件時，認為劉進圖心裏應想到關乎甚麼事。何又非常肯定襲擊事件絕對與政治無關，「諗親同政治有關嗰個都係儍仔」。記協主席岑倚蘭笑言：「佢又唔識劉進圖，佢係劉進圖心裏條蟲咩！」公民黨立法會議員梁家傑則稱：「我就做儍仔，相信與政治有關。」<br>何柱國被問及劉遇襲一事時，表示相信涉及有報道衝擊到一些人，對方以此作警告。他續稱，「但係如果有人問我係唔係同政治有關，諗親同政治有關嗰個都係儍仔嚟嘅，政治係唔會搵黑社會斬你㗎」。<br></p><p>指劉應心知涉甚麼事
</p><p>何又指劉應該想到涉及甚麼事件，「但呢個絕對係衝擊法治，政治係絕對無可能」。<br>記者追問為何如此肯定，他答：「我哋（星島新聞集團）都俾人撞過玻璃啦」，反問記者「你間公司有冇俾人撞過玻璃？」被問及新聞界是否進入「寒冬」？他說香港有法治，衝擊法治是不許可的。至於會否擔心報道得罪人，何就稱「我唔會驚嘅！」資料顯示，星島新聞集團大廈和位於尖東的門市於2012年曾遭兇徒撞爛玻璃刑毀，其後警方拘捕六名男女。<br>記協主席岑倚蘭表示，現階段難以定論劉遇襲事件是否與政治有關，但肯定涉及新聞自由，因為襲擊手法，會令記者採訪時不能免於恐懼。至於行兇動機，現時有很多揣測，但沒有基礎下定論，「隨時連劉進圖都唔知乜嘢事」。<br>公民黨黨魁梁家傑昨日探望劉進圖後，就何的「儍仔」說法表示，「我就做儍仔，相信與政治有關」。<br>梁家傑又指就如孫中山所言，政治是眾人之事，一個新聞工作者因為報道而招致殺身之禍、或嚴重身體受傷，就是孫中山口中的政治，「何先生嘅講法有啲不近人情，因為知好唔知好，心裏係咪有數，香港都唔可以接受暴力」。梁續稱劉留醫仍關心時事，見到他康復理想感開心。</p></body></html>