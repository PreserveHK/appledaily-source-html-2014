<html><header><meta charset="utf-8"><title>Prof J財技特訓班：券商等釣金龜 - 徐燦傑</title></header><body><h1>Prof J財技特訓班：券商等釣金龜 - 徐燦傑</h1><p>無幾耐前，當宣佈香港上海今年可以同步連線炒股時，市場反應係興奮咗，一陣之後就回歸平靜，當時好多人話乜鬼A、H股折讓，買內地買唔到嘅股、李超人股等等！<br>Prof J已經同你講，最發嘅係香港券商股，因為佢哋係今次內地券商嘅甜心，呢班內地盛男券商點可以唔整番件似樣嘅港女券商「共訂姻緣」呢！<br>類似的例子多不勝數，卓亞資本（8295）俾內地資產管理公司入股，南華（619）同景福（280）又話有洽售啦！連帶葉老闆嘅旗艦店敦沛金融（812），亦被西南証券期下嘅子公司透過增資而食咗落肚！</p><p>內地同業吼實機會</p><p>見到咁嘅情況，未到10月10日，本港嘅券商股隨時會有內地券商睇中，仲唔扮靚靚等你咩！<br>我亦都好明白內地嘅企業點樣諗法，有錢不問價追入，最緊係要快，加上佢哋覺得有咗上市公司的平台，又係可以快好多去集資同搵水，跟住係放數轉而向投行業務出發，咁樣咪更加有聲勢，有智慧！<br>有齊證監牌照嘅企業確係掂，保險經紀牌照都係一樣，因為有晒啲SFC1、2、4、6、9，再加多個財富管理牌，就真係冇得頂嘞，買呢種齊牌公司確係相對快手！<br>Prof J 收到風，有內地老闆肯畀人仔2.6球，買個保險牌，有牌有價，亦都係阿爺送畀香港券商（上咗市）嘅禮物！其他嘅C組券商，喺環境改造下，更加難搵食！<br>做國企劵商係呢幾年發展嘅大方向，因為有高度嘅自主權（老闆畀嘅話），最重要就係可以交換價值（exchange of value），令到大家可以各展所長！<br>家陣可以買嘅券商股，所剩無幾，會唔會好似「求愛大作戰」一樣，令到大家不顧一切，搶盡香港券商股呢？放長雙眼一齊睇落去。</p><p>徐燦傑<br>中國銀河國際財富管理主管<br>本欄逢周四刊出</p><p>識睇　一定睇蘋果嘅足動世盃：<br> http://worldcup2014.appledaily.com/ </p></body></html>