<html><header><meta charset="utf-8"><title>直認拍拖冇年齡界限傅嘉莉唔驚肥叔叔老婆</title></header><body><h1>直認拍拖冇年齡界限<br>傅嘉莉唔驚肥叔叔老婆</h1><p>混血女模傅嘉莉最近在的士車廂內啜爆新加坡猛人、「肥叔叔」Low Check Kian成為新聞人物，昨日與陳慧琳、謝婷婷、關楚耀等在太古城中心出席時裝騷。穿上粉紅色閃石裙的傅嘉莉神采飛揚，似乎未受事件影響心情。傅嘉莉直認報道出街第一日有與肥叔叔聯絡，她說：「因要話佢知，但之後冇啦，佢唔係圈內人，唔鍾意高調。」肥叔叔的太太有沒有「詐型」？她說：「以我所知佢有話畀家人聽，乜嘢反應我又冇問喎。」</p><p>傅嘉莉又表示大家是朋友，不排除將來會約見面，可會叫對方介紹其太太認識？她說：「大家係朋友可以，我知佢有太太，但未見過。」傅嘉莉被問是否破壞人家庭？她避重就輕答：「當時一班人認識，好了解對方有冇屋企各方面，但唔會因為咁而唔做朋友。」追問被拍下親吻照，她繼續耍太極：「我呢排忙拍劇，未必會見。」可擔心其太太看到相片？她說：「呢啲報道冇得控制邊個人去睇。其實當日我買咗對鞋，對鞋放旁邊咪坐得埋咗。」她直言拍拖對象沒有年齡界限，只注重雙方溝通。</p><p>婷婷戥鋒菲復合開心</p><p>另謝婷婷剛由倫敦、意大利工作返港，與男友分隔3個星期好掛住對方，亦知道哥哥謝霆鋒與王菲復合，好替對方開心。有傳霆鋒放1個月假陪阿菲，她說：「吓？問謝霆鋒新戀情好奇怪呀，噚日佢話我知喺北京，但唔會專登恭喜佢，我哋會扮cool。」拉姑有沒有嬲？她說：「唔知，同媽咪好耐冇見，下次做吓功課先。但佢離婚一段時間都冇拍拖，無論邊個都好，我都戥佢開心，終於有得愛同有得被人愛，人生係為愛而生存。」她透露曾與王菲有一面之緣，對方溫柔say hi，但當時霆鋒不在場。而陳慧琳表示大仔劉昇好鍾意食韓國食品，而她亦希望與金秀賢、全智賢、李敏鎬等合作，問金秀賢與老公誰較靚仔？她笑說：「兩個都唔同，一個外在一個內在，但大仔梗係靚仔過金秀賢啦。」<br>採訪：黃曉妍<br>攝影：陳俊強</p></body></html>