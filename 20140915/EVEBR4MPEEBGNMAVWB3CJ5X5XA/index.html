<html><header><meta charset="utf-8"><title>吳系講股：公投在即　博英鎊好倉 - 吳家順</title></header><body><h1>吳系講股：公投在即　博英鎊好倉 - 吳家順</h1><p>其實筆者一啲都唔叻，最叻只係知道自己的強弱項，改變不了的弱項，盡量淺嘗，可以改變到的已經不是弱項，自己的強項如此，不知彼，也要知己。有資產的人更富裕，冇資源的人為了資源變成社會鬥士，或別人的棋子，人人的自我中心加強了，也習慣及認定其他人應該謙虛，不謙虛者就是寸，其實只是大家太過習慣如蘿蔔頭般的社會假面具，身體接受不了真實說話。筆者尊重各位，但沒有需要為各位而改變，筆者習慣說真話，也很清楚自己在做甚麼。</p><p>觀察傻事讓自己學精</p><p>不時聽到「香港啲樓咁貴，你哋啲炒家咪係幫兇囉！」如果換一個產品去睇，有多少人上周沒有試搶iPhone 6 Plus？如果有人話：「iPhone 6咁貴，你哋啲亂炒家咪係幫兇囉！」兩者的分別是，iPhone 6人人炒得起，你炒我又炒，自然少人嘈（訂多過兩部被人cut晒單，咁多年都係咁，博唔到大霧有乜好講）。只有極少人有高超理想（38年只見到一位王丹），其餘大部份人，只是因為資源不在自己手，所以發窮惡。與其發窮惡，不如諗下點樣令資源喺自己手。<br>高不成，低不就，見高踩，見低踩得仲勁，成為香港失去競爭力的主要原因之一。日前見網上有人刊出500元請人代打機八小時，以進行遊戲中最沉悶的訓練，卻冇冷氣，有些花生友話冇人性，計一計數，即是時薪62.5元，包汽水任飲、包吃，所需要的技術含量零，基本上冇手指都玩得。如果20年前有這些工作，筆者會仆住去連做30日，等媽媽冇咁辛苦。關於iPhone 6，聽到好多人話自己應有訂到機，應該入到購物籃，問你apple account等資料全部唔知，唔多明白點樣有機。iCloud照片流出，根本是相中人自己主動流出，何解？資料放了在網絡上，是永遠也不能清除，其實怪得邊個？只能怪自己笨。<br>講了三件世界傻事，證明世界的小聰明多，大智慧卻漸漸消失，如何觀察別人的傻事而令自己有所警覺，才重要。其實筆者經常扮晒熱血，卻無能力改變現狀，因此多年前已決定由自己開始以行動做出來。<br>投資市場，太多令人意外的地方，可以說是悲喜交集，筆者常言，那些年若不是自己亂咁炒，貝沙灣複式兩三層閒閒地（咁講得即係冇啦），但若不是如此又不會投身金融業，所以因果很奇妙又複雜。</p><p>進階玩法好淡兩邊砌</p><p>近期筆者未有太多新構思，都是按之前的計劃行事，比較新的新是蘇格蘭公投事件令英鎊下跌一事。內容及原因筆者在此不說，這明顯是一個事件性的炒作，如果公投通過獨立，英鎊多數會先再急跌一段。若公投結果不通過獨立，英鎊理應頓時抽升，即是，如果造了英鎊好倉，就會爆贏，反之就爆輸，非生即死。這些情況最好的方式，就是期權倉位的long call（買入認購）或long put（買入認沽）。<br>買入認購或買入認沽，如果博中邊，會越贏越多，因為delta數值越多越明顯，最好的是，如果博輸了，也限制了最大損失。若回到公投事件，簡單一點的就long call，沒有獨立，應聲有利可圖，利潤或以100%計算。若然失敗，輸咗就算。進階一點，就是兩邊同時造，即升跌都買晒，如果事件的影響性夠大，兩邊合計仍有利可圖，或以20%至40%計。再行多一步，兩邊同時造spread（跨價），波幅性足夠的話，仍有利可圖，或在15%至25%之間。<br>如果問筆者點博，筆者情願建議簡單一點，做一邊罷了，別讓自己太複雜。如果再問，筆者會認為雷聲越大，雨點越小，既然跌幅在公投前出現，投機倉位比較傾向博造好。</p><p>吳家順<br>中國銀盛資產管理董事、Mensa會員<br> http://www.facebook.com/1234567.com.hk <br>本欄逢周一刊出</p><p>筆者為證監會持牌負責人，申報於本文章刊登之時，筆者個人並沒持有此股票相關權益，而中國銀盛資產管理的基金客戶也沒持有相關股票權益。證券價格可暴跌不升至毫無價值，招致損失，投資者及客戶應審慎，並在作出其投資決定時應僅視本文為眾多考慮因素之一。本文所提供的建議未必適合所有投資者，作者合理地認為所提及的資料在公佈時是準確的，但並不保證（明確或暗示）該等資料的準確性。</p></body></html>