<html><header><meta charset="utf-8"><title>公費留學 - 左丁山</title></header><body><h1>公費留學 - 左丁山</h1><p>2014年行政長官施政報告有幾長嘅篇幅講教育，其中第96.4段係咁講嘅：<br>「推行一項新的獎學金計劃，資助每屆最多100名傑出學生在香港境外升讀知名大學，以培育更多元化的頂尖人才，推動香港的發展。除一律獲發每年最高可達25萬元的獎學金外，有經濟需要的學生可另獲每年不超過20萬元的補助金。計劃將惠及三屆學生，然後再檢討成效。」<br>講到獎學金，計吓數先，每屆一百個獎學金，每個係25萬元，即係2,500萬元，若加上20萬元補助金，總數係4,500萬元，三屆總數最高額可達一億三千五百萬元，最少都要七千五百萬元，共培養三百名尖子學生。<br>何謂傑出學生，香港早有約定俗成，就係考文憑試有七至八科5**嘅學生，每年當然唔夠100名，就係成績當係最top嗰100位啦，呢100名最頂尖學生，其實去世界任何著名大學都得，仲有九成機會攞到獎學金㖭，唔需要香港納稅人俾錢。何謂「知名大學」呢？當然係哈佛、耶魯、普林斯頓、牛津、劍橋嗰類，全球最top嗰二十五間，全在美國英國，香港尖子入呢啲大學，無甚難度。但點解要公費留學呀？此乃中國人自清末以來之崇洋心態，清代已有留學生（容閎係第一位），民國時期亦有，總之未吃過洋水，就唔係真正精英，現今特區政府仍然相信呢套，梁振英曾留學英國，曾俊華係MIT哈佛，陳家強係芝加哥大學，林鄭月娥及各高官都送子女往英美，呢個政府用公帑送頂尖學生去英美，係一百年前舊橋而已。<br>不過以前好多公費生學成回國，對中國貢獻極大，未來領公帑獎學金往英美讀書，會否如此？「培育多元化頂尖人才」喎，何謂多元化？讀太空天文學呀？核能科學呀？香港何來有呢類工作職位？恒生銀行其實早已有獎學金送尖子往哈佛、普林斯頓及其他名校，有啲真係讀完回港，發覺學無所用嘅大有人在。最開心嘅就係高盛、大摩呢類投資銀行，呢啲投行最鍾意請名校尖子畢業生，讀理科工程最好，不少工程系畢業生回港後就係加入銀行工作嘅。政府嘅尖子獎學金計劃實施後，啲畢業生回港應有絕大部份人受銀彈誘惑，加入金融界，特別係美資投行，或者還未畢業，已被華爾街請咗一大半。左丁山幾敢肯定，呢個公費留學計劃，最後係為美國公司培養人才而已！</p></body></html>