<html><header><meta charset="utf-8"><title>率三千人整雞蛋仔霆鋒Eason破紀錄</title></header><body><h1>率三千人整雞蛋仔<br>霆鋒Eason破紀錄</h1><p>謝霆鋒主持的美食真人騷《12道鋒味》，昨在維園聯同好友陳奕迅（Eason）、洪卓立、詩雅、吳浩康等共3,008人出席「齊撐香港創紀錄」，齊齊整雞蛋仔打破世界紀錄，霆鋒說：「可能我個仔係最後一代食到街邊雞蛋仔，希望再過幾代都可以食到呢啲美食。」<br>問節目是否講普通話？霆鋒說：「呢站暫時全部講廣東話，尤其我係呢度人，會講番呢度話。」對於網友想霆鋒搵前妻張栢芝做嘉賓，他卻聽錯：「英皇話？英皇咁大膽？唔講呢啲，點答你！亦唔會同兩個仔一齊下廚，唔攞呢啲做噱頭，自己都唔鍾意。」除了Eason為香港站助陣外，節目還請了容祖兒、趙薇、Angelababy、陳妍希、桂綸鎂等做嘉賓。</p><p>武漢趕返港</p><p>至於有指霆鋒片酬勁加至2,000萬人仔被飛出《賭城風雲2》，他說：「唔知喎。」經理人霍汶希解釋：「𠵱家未拍完《12道鋒味》，就知點解拍唔到電影，《臥虎藏龍2》都係因為時間夾唔到，所以拍唔到。」<br>Eason昨午由武漢返港出席活動，他搞笑說：「武漢返嚟，嗰個地方冇男人（冇漢）。」記者指他好爛，Eason笑說：「呢啲小學雞，唔係爛，諗番以前小學雞係好事，我覺得大家追求繁榮同安定，每次做騷唱《時代曲》，諗番以前嘢唔係老土，我覺得有時人想爭取，都係想爭取以前好嘅嘢，點解唔用思想開始。」問有冇想起以前跟霆鋒反串扮Puffy？他說：「唔使諗，網上仲傳緊，上《勁歌》扮Puffy呢啲咁肉酸，證明我哋玩得，之前講冇人批評我唱歌，除咗前輩冇人敢畀意見，其實I'm very welcome。」<br>採訪：張俊銘<br>攝影：陳俊強</p><p>【7.1上街】 自己政府自己揀，直播7.1大遊行:<br> http://71.appledaily.com/ <br></p></body></html>