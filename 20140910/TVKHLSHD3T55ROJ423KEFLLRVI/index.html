<html><header><meta charset="utf-8"><title>狂野派對雙嬌扯煙鬥舞超盈High上凳　Jeana醉住走</title></header><body><h1>狂野派對雙嬌扯煙鬥舞<br>超盈High上凳　Jeana醉住走</h1><p>【尖沙嘴】前晚W Hotel舉行WHITE PARTY狂歡，邀請著名DJ Cosmic Gate打碟，吸引賭王四房千金何超盈、蒲精Jeana、林建名兒子林孝信等入場尋開心，眾人不但在室內違例扯煙吞雲吐霧，飲大兩杯的超盈企上凳揈頭跳舞，表現high爆；Jeana更玩到迷爆與男友人入洗手間gathering，飲醉了的她要友人左右夾着返歸，連分手了的陳偉成（Avis）和尹蓁晞（Yumi）都「復合」夜蒲，越夜越精采。</p><p>本月24日將踏入25歲、依然喜愛夜蒲的賭王何鴻燊四房千金何超盈，前晚約11時許到達九龍站的W Hotel參加WHITE PARTY，配合主題穿着白背心和熱褲，養尊處優的超盈明顯翻脹，身形圓潤的她逼爆緊身背心，腰部更幾乎「失蹤」成一直線。<br>超盈跟十多位友人坐在VIP區跳舞狂歡，並為友人慶祝生日，雖然貴為賭王千金，超盈都有幫手擺好蛋糕，沒有坐着等人服侍，放下身份的她更違例在室內扯煙，興高采烈飲大兩杯後，甚至high到企上凳揈頭跳舞，又舉高雙手在頭上扮花，玩到凌晨4時許才盡興離去，其間超盈突然跑回場內，應該是遺失了東西，可惜遍尋不獲，跟友人抱怨：「跌咗嘢。」朋友勸說：「算啦！」</p><p>金毛男陪去廁所</p><p>至於蒲精Jeana則與兩男一女友人結伴夜蒲，據知金毛男是音樂人Terry，另一男子是經理人公司同事Clarence及女友，Jeana全晚飲酒跳舞扯煙自我陶醉，其間見到她跟金毛男入了洗手間，約十分鐘後再現身的Jeana似叉足電，不停喪跳喪劈精力十足，酒到杯乾的她終於飲醉，要Clarence和女友左右夾着她離去，一行人步履蹣跚到停車場取車走。</p><p>Jeana昨在電話中說：「噚日中秋節，因為食飯飲咗sake（清酒），到party又溝酒飲撞埋香檳，我走時真係斷咗片。」有見Jeana玩得high爆舉止甚迷，其間還與金毛男匿廁所gathering，她否認：「我同可靠朋友出去玩，信佢哋我先易醉，我因為少少醉，朋友擔心我危險陪我去廁所，肯定佢係喺門口等我。」 Jeana解釋如廁後忽然醒神：「因為聽到音樂投入節奏，加上去完廁所解決咗，跳起嚟咪輕鬆啲。」<br>採訪、攝影：陳辰、吳耀輝、楊浩賢</p></body></html>