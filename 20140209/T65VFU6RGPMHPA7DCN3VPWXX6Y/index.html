<html><header><meta charset="utf-8"><title>開波Kick off：你係咪傳染咗我？ - 馬啟仁</title></header><body><h1>開波Kick off：你係咪傳染咗我？ - 馬啟仁</h1><p>有時我懷疑，太過陽光樂觀嘅朋友係唔太受歡迎嘅。凡事都向好嗰邊諗，甜的吃苦的也吃呢種咁「吃得開」嘅性格，本身可能就係毫無性格。識着啲咁嘅朋友，若你同佢傾吓心事，呻吓啲唔開心嘢的話，佢都係話題終結者，「係咁㗎啦，呢個世界！」「唔緊要啦，重新嚟過吖！」呢啲表面好樂觀豁達嘅說話，聽咗等於冇聽，咁嘅陽光朋友，你話係咪有等於冇吖！<br>今時今日，要做到一個受歡迎嘅傾心事朋友，多少要有啲病，呢隻病叫做「妄想被迫害症」。逢親有呢隻病嘅朋友，講嘢同諗嘢就似番個人好多嘞！雖然病患者本身容易焦慮、不安甚至口乾，但好在佢總係好易搵到同道中人，當大家同一口徑嘅時候，就會負負得正好番嘞。<br>前兩日路過佐敦，忍唔住行去澳牛門口，點知原來佢新正頭咁耐都仲係落閘放狗。我利申，唔係想幫襯，只係想貪過癮睇吓門口條人龍啫。係，正如前排篇網上潮文所講，點解咁多人又要食又要俾人鬧都肯制呢？抑或係過程越痛苦，回憶就越淒美呢？澳牛之後又有渣馬嘅新潮文，當人人都喺呢項一年一度嘅盛事上面，冠於無限咁多嘅正能量大合唱，有朋友仔就走出嚟篤爆咗，其實咁多位健兒都係貼錢買難受；又晨咁早起身，又少人打氣，又要入隧道吸廢氣，有冇諗過我哋都係受緊迫害，應該要抗爭到底，爭取更好嘅權利呢？<br>球場上就仲離譜，自己贏唔到就話人哋打消極足球；借個球員返嚟有傷就話人哋呃秤；球隊表現差啲就話領隊係卧底；球員被趕咗出場就話對手詐諦；球證畀紅牌就話佢偏心；足總唔肯取消停賽就話包庇球證；個球員受傷倒地係咁「典」又話佢虛偽；唔買球員就話佢孤寒；賣球員就話佢貪錢；炒領隊就話球會短視；唔炒領隊又話球會冇嚟大志、婦人之仁……<br>唔好俾妄想被迫害症呢個名嚇親，其實染上呢個症少少不但冇乜嘢，做人反而仲有態度得多㖭！從今做人，不妨凡事向衰嗰面諗咗先，型好多！<br>KEYMAN</p></body></html>