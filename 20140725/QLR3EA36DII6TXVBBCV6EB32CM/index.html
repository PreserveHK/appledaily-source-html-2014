<html><header><meta charset="utf-8"><title>青心直說：升市玩一季？ - 胡孟青</title></header><body><h1>青心直說：升市玩一季？ - 胡孟青</h1><p>定向降準、鐵路基建上馬、人行抵押補充貸款、限購鬆綁、新型城鎮化、扶持保險業、暫停正回購……中國始終係計劃經濟，力度之勁，滬港通一係唔炒，一係就喪搶貨。阿爺把口話唔緊張7.5%，倒頭來又係面子大於一切，為實現剛性兌付，竟情願把槓桿責任揹晒上身，免得債息被推高，也不准違約，甚麼以短痛換長痛，根本就忍不了痛楚，如此下去，令人擔心今次升浪快來快去。</p><p>諾奇事件　監管機構有責</p><p>外圍高處不勝寒，加上地緣政治因素影響，便宜的港股自然變得吸引，難怪外資行交易員勁call buy，電視台姐仔主播、電台炒股節目主持邊炒邊唱，網上交易系統慢機，挾指數，細價股自然冇運行，睇市奇準的退休賓架白頭，講明9.11出國旅遊前盡沽手上持貨，反正港股如此勢頭，看來就係玩一季，啟示十足。<br>既然資金回歸權重股懷抱，輪流炒落後也輪不到細價股。細價股有運行，多半不是來自業績因素，冇運行者，多半卻是自作孽。江湖傳聞老闆挾帶私逃的福建諾奇（1353），跌逾五成後停牌，有大經紀認為，當今一個殼閒閒地值幾億元，老闆犯不着走佬吧！大經紀有所不知，根據傳聞，老闆兩公婆原來已進行詐騙及欠巨款，條街數分分鐘賣殼都頂唔住，聞說老闆兩公婆已淪為亡命鴛鴦。<br>此事再喚起市場對股仔的關注，相信此刻股榮已在默默耕耘，為已上市足半年解禁半新股進行體檢。體檢之餘，看來更要把上市前、白紙黑字寫到天上有地下無的推介抽出來鞭撻一番，再重點監察同一源頭之推介，實行叫小散認清邊個係人邊個係鬼。<br>今番更要警惕港交所（388）行政總裁李小加，上市半年以來，諾奇股價疑似縱欠表現亦未出事，可是當出現連續斷崖式下跌，仍膽敢發佈告稱不明原因，但市場已流傳消息指基礎投資者已盡沽手上股票，究竟老闆走佬前有冇沽貨，以時間作為表面證據，大家點睇呢？一家公司三次衝刺IPO，A股上不成，連內地證監會亦曾以產品銷售地區域有限、公司品牌推廣費和研發費用低於同行業上市公司及經營風險等理由否決其上市申請，卻成功轉戰香港，好想知道我們的交易所與證監會，究竟是如何把關的。</p><p>胡孟青<br>獨立股評人</p></body></html>