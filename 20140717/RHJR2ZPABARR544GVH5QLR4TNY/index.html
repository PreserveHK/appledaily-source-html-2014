<html><header><meta charset="utf-8"><title>隔牆有耳：狼英　劉華　做政改攝石人　一個成功攞威　一個淪佈景板 - 李八方</title></header><body><h1>隔牆有耳：<br>狼英　劉華　做政改攝石人　<br>一個成功攞威　一個淪佈景板 - 李八方</h1><p>有冇發現，日前喺政改三人組嘅記者會上，狼英不單坐正中間，仲做埋主持分發記者提問，當正自己係主角；與此同時，唔入流嘅政制及內地事務局副局長劉江華，卻竟然有份登大雅之堂同三人組坐埋一齊。點解無啦啦由三個變五個？原來狼英係主動要求出席記者會，拍住劉華雙雙做攝石人，似乎唔想俾三人組搶晒鏡。</p><p>據聞，當局一早安排，政改報告公佈同日，政改三人組會開記者會見傳媒。但政制及內地事務局局長譚志源噚日喺電台自爆，當立法會上周決定三人組前日可以出席立法會特別內會，以及決定開記招後，狼英主動向佢哋提出不如一齊見記者吖，因為佢都有報告公佈。又係嘅，唔通狼英開到口，政改三人組敢落閘咩？狼英攝入記者會，仲做埋指揮員就係後話嘞！<br></p><p>政府新聞網唔畀面劉華</p><p>至於非主流嘅敗選前立法會議員劉華副局長又點解有份？譚志源話係佢哋建議嘅，因為劉華出席最多團體見面，有啲仲單拖赴會，感謝佢之餘，「擺」佢喺度都係好㗎，以便佢可以應對相關問題。相信局長同八方一樣，勢估唔到所有傳媒對呢位大茄一啲興趣都冇，令佢喺記者會上儼如佈景板，一條問題都唔使答。<br>就連政府新聞網都似乎覺得劉華唔入流喎。有網民發現，當日網站報道政改記者會時，竟然將企喺最右嘅劉華裁走，好似得四人開記者會咁。相信劉華都只能嘆句：攝得到，都未必好！</p><p>李八方<br><br>mailto:pf_lee@appledaily.com</p></body></html>