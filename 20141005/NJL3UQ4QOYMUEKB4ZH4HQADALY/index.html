<html><header><meta charset="utf-8"><title>市民有權拘疑犯交警</title></header><body><h1>市民有權拘疑犯交警</h1><p>【本報訊】資深大律師駱應淦表示，根據法例，市民可對於任何涉嫌觸犯可逮捕罪行的疑犯，作出合法拘捕，然後交由警方接手調查，警方根據證據決定是否提出起訴，但警方絕不能「話放就放」。<br>他指女士被非禮時反抗，如掌摑性侵犯罪犯，只要行使合理武力，「你咁樣非禮我，我自然反應摑你，阻止你繼續，唔係話攞鎚仔打你」，屬於自衞。<br>律師陳惠源指出，受害人或目擊罪行的市民在現場報警後，應即場向警方表示願意作證，「如果警察唔喺現場問有冇證人，即係唔諗住告，冇證人點告？」當事人及證人跟着有權質問警員有沒有對疑犯作出警誡，「如果警察話冇，即係帶走個疑犯並唔係拘捕行動，只係帶走佢而已，並唔係拘捕，因為警方一定要警誡後先可以作出拘捕」。陳表示，證人必須跟隨警方回警署錄取口供，之後根據檔案編號跟進警方有否提出起訴。根據刑事訴訟程序條例第221章101（A），任何人於防止罪行或協助合法逮捕觸犯可逮捕罪行的罪犯時，可行使合理武力。</p></body></html>