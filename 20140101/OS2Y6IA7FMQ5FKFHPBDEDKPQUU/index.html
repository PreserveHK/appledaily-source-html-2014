<html><header><meta charset="utf-8"><title>婉芳、嘉欣正面交鋒</title></header><body><h1>婉芳、嘉欣正面交鋒</h1><p>第八場華商會盃，兩匹機會馬「喜蓮標緻」同「一寶」陣上大鬥法外，兩隻馬嘅主人仲鬥靚、鬥埋青春不老㖭！<br>43歲嘅「一寶」馬主李嘉欣係88年港姐冠軍，佢個樣真係年年都冇變。至於「喜蓮標緻」馬主胡家驊太太吳婉芳，一樣咁犀利，識得將時間停留。佢係86年港姐亞軍，46歲嘅佢生咗三個仔女，最近入馬場拉頭馬，咦，乜好似食咗防腐劑，話佢廿零歲都有人信囉。佢哋兩家人其實好friend，早排「一寶」贏二級賽，李嘉欣冇出現，吳婉芳有拉頭馬之餘，仲做埋代表領獎。呢對80年代港姐長年累月狀態Keep得咁好，估唔到旗下馬匹都有佢哋嘅影子。「一寶」上仗一級賽落敗，純粹冇運受困，賽後韋達話明隻馬其實猶有餘力，輸得好唔抵。而「喜蓮標緻」亦以準繩見稱，1400米跑過五次一冠三位，亦係上屆此賽冠軍。兩位媽咪級靚女，鬥樣就不分勝負嘞，愛駒鬥快就唔知誰勝誰負呢？</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>