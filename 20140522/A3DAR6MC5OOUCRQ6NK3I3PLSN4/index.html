<html><header><meta charset="utf-8"><title>【七筆思議】鄒四的夢幻之旅：阿嫂 - 鄒凱光</title></header><body><h1>【七筆思議】<br>鄒四的夢幻之旅：阿嫂 - 鄒凱光</h1><p>你會叫「阿嫂」的，通常都不是你阿哥的太太，但你會叫「阿嫂」的，又不一定是江湖中人，你會叫「阿嫂」的，通常都是一位你很敬畏的人！所以我會叫「阿嫂」的，通常後面都會再加「好嘢！」二字！<br>早前周末我過了馬交睇「友情歲月」演唱會，順便跟很久不見的陳小春聚聚，完騷後我跟小春、謝天華及其他朋友到夜店after party ，主力其實都是食消夜，一班「自己人」在私人廂房飲飲食食，偶爾走出陽台俯瞰DJ booth前，一眾舞姿意態撩人的美女，大家吹吹水，其實絕對是有質素的晚上，但中後段來了幾名男子，看似同大家好熟，但其實大家心裏都在問：「呢幾個咩人？邊個啲friend呀？！」但態度過份熱情，說話超誇張的人在夜店出現，應該是常識吧！<br>而大家一直都相安無事，直至離開時，我們接近十人逼在電梯內，𨋢門關上之際，近𨋢門的一位熱情誇張男突然向𨋢外、無奈地要等待下一班𨋢的人虛張聲勢：「你唔好入嚟呀！見唔見到我拳頭？大過沙煲呀！」𨋢內傳出了幾聲笑聲，當中包括我及身旁的廣告導演朋友V先生，熱情誇張男聽到了笑聲，自信心零至一百回來！立刻要在短短的𨋢程內，作出另一個表演：「知唔知點解我今晚咁遲至到？我噚晚喺香港去咗滾，我領咗嘢，我X死咗條女！所以要偷渡返嚟！咪咁晏至到！」我同V先生笑到流眼水，但𨋢內其他人就不懂反應，當中還有幾位女士們一臉惡心，但熱情誇張男見好卻未收，繼續繪形繪聲講述「X死條女」的過程，如何錯摸以為她高潮反白眼，到確定她原來死了！</p><p>一招K.O.誇張男</p><p>坦白說我是真心佩服他，無論是真是假，他想達到的效果，全部都得到了！作為要引人注意的演出，目的已經達到！但偏偏熱情誇張男仲有貨，出𨋢後纏着謝天華由頭講一次，我和V先生笑到依然未收到聲，未意識到事情有點不對勁，但此時我們聽到謝天華太太Tina在旁不悅地投訴：「仲講緊？！唔係呀？老公使唔使我幫你解圍？」Tina邊說邊箭步躍前，站在熱情誇張男與謝天華中間，然後就開口問熱情誇張男：「講完未？你好想講？你同我講吖！」熱情誇張男急煞立刻收口，現場也同時靜默起來，熱情誇張男突然變回一個陌路人，轉身向另一邊方向走去，那一刻我情不自禁說了聲：「阿嫂！好嘢！」<br>有人說阿嫂一定要着高踭鞋，因為「人未到，聲先到！」我認為真正的「阿嫂」，是應該精打細算，在最適合的時侯出手，一招就要了斷敵人，正所謂講多無謂「聲一到，你收口！」<br>完！</p><p>【鄒四的夢幻之旅】<br>撰文：鄒凱光<br><br>集編劇、導演、演員、主持於一身的中年漢，有着男人的浪漫。<br><br>本欄逢周四刊登</p></body></html>