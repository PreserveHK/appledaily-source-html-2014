<html><header><meta charset="utf-8"><title>二房何超瓊三姊妹與大房超雄晒馬</title></header><body><h1>二房何超瓊三姊妹<br>與大房超雄晒馬</h1><p>賭王何鴻燊幾年前有隻「爆冷」叱咤馬圈，累積獎金8,300萬，係香港賽馬史上獎金最高賽駒，亦做過馬王，但近呢兩年賭王因為健康關係，已絕迹馬場。不過佢嘅大房、二房千金，就接棒做咗馬主，而且仲好巧合，將會喺周三沙田夜賽碰頭。<br>第七場高廐在港初出嘅「你好馬」，就係由二房三姊妹超瓊、超鳳同超蕸合夥擁有，由於馬主身份特殊，隻馬一抵港已備受矚目，上季尾已經成日試閘，但為咗更有把握一出即勝，特登等到今季更成熟先安排上陣。今個月初又試閘，有前有後得第三，走勢相當唔錯，到咗上周四試草地，更衝一段22秒2非常勁，睇嚟已谷起狀態。「你好馬」外地一戰即大勝十身位，賽績好完美，但嗰場嘅亞軍馬，原來至今跑十場未贏過，究竟「你好馬」係咪真係好馬，始終要跑過先知！<br>至於大房千金超雄，第六場佢嘅「快快贏」贏過四場，戰鬥力有一定保證，今季亦曾上陣熱過身，短途馬今次忽然跑一哩表面嫌長，但睇番佢有匹同父同母馬外地贏到1850米，所以「快快贏」真係唔好睇低呀！</p></body></html>