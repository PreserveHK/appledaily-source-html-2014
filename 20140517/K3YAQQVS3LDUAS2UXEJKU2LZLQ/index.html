<html><header><meta charset="utf-8"><title>梅鐸到馬場 - 左丁山</title></header><body><h1>梅鐸到馬場 - 左丁山</h1><p>美國賽馬盛事，肯特基打吡賽，今年已是第140屆，在美國東部時間五月三日下午六時二十四分舉行，是日跑十三場馬，打吡賽編在十一場，入場觀眾有十六萬四千九百人，比2012年的歷史紀錄十六萬五千三百人略少。賽馬地點在Churchill Downs Racetrack，位於肯特基州路易士維爾Louisville市。<br>今年的十六萬多入場觀眾中，有一位特別受人囑目，就是新聞集團的大股東，傳媒大亨梅鐸。較早時，他發現妻子鄧文迪與前英國首相貝利雅可能有染，盛怒之下，不動聲色，突然找律師辦離婚手續，殺鄧文迪一個措手不及，之後便安排接班人，提升兩個兒子在新聞集團管理層的地位與權力，可見這位83歲的老人家，頭腦仍然十分清晰。<br>梅鐸來自澳洲，對賽馬自然熟悉，但過往從未到過Churchill Downs睇打吡，今次何以出現？紐約時報（五月六日）長篇報導，梅鐸素來鳳凰無寶不落，這次坐私家飛機到馬場，原來係應肯特基州資淺（junior）共和黨參議員Rand Paul之邀，另一位肯州資深議員McConnell就與老布殊總統嘅國務卿Baker一齊。梅鐸嘅《華爾街日報》對呢位51歲參議員Rand Paul嘅國家安全立場批評不遺餘力，認為佢比較軟弱，在國際間不能維護美國利益，點解《華爾街日報》老闆梅鐸就願意老遠從紐約飛到馬場與Paul見面呢？兩個人除咗走出大看台，任人影相，故意俾全世界知道之外，還在廂房內叫其他人避開一陣，私自密斟二十分鐘，交心呀？<br>美國民主政治就是這樣的，Paul有競選總統野心，但民主黨有希拉莉與拜登，知名度遠勝Paul，美國自由派傳媒（如《紐約時報》）一定支持民主黨，故此Paul如果想在共和黨總統初選脫穎而出，挑戰希拉莉或拜登嘅話，一定要得到共和黨傳媒嘅支持，梅鐸係共和黨籍，佢嘅新聞集團擁有霍士電視、《華爾街日報》、《紐約郵報》，每次大選都支持共和黨候選人，Paul必須說服梅鐸爭取支持。最有趣的問題是梅鐸願意藉賽馬之便，與Paul正式「交心」，可見賽馬不是睇馬賭馬那麼簡單，而係佢有意揀蟀，面試Paul。以左丁山所知，不少生意都是在馬場廂房進行社交之後達成的，受重要名人邀請到馬場廂房或能夠邀請到重要名人到馬場，進行「私人交談」，係地位提升之象徵也！</p></body></html>