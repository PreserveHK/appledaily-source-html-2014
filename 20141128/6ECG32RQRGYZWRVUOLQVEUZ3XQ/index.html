<html><header><meta charset="utf-8"><title>魚樂無窮：銀證大三元KO對手 - 唐牛</title></header><body><h1>魚樂無窮：銀證大三元KO對手 - 唐牛</h1><p>A股勢如破竹，連升六日企穩2600點，兩市成交逾6,000億人仔，衰咗咁多年終於有番個似樣嘅升浪，相信冇咁快玩完，首個目標先睇3000點！內地保險股手執大量A股，固然受惠旺市，幫手做trade嘅券商股，日日做到冇停手，肯定豬籠入水。噚日多隻內地券商股皆升停板，真的假不了！<br>咁香港上市嘅內地券商股，又應該買邊隻呢？從估值、業務架構及圖表走勢出發，銀河證券（6881）大三元KO對手！</p><p>估值平　散戶多　走勢靚</p><p>彭博綜合券商預測，銀證今年市盈率16.4倍，中信証券（6030）及海通證券（6837）分別為25.9倍及22.1倍；睇市賬率，銀證1.8倍，信証2.3倍，海通2倍。銀證平足一條街，先入一粒。<br>A股以散戶為主，比例達七成，銀證業務主打散戶，壓到信証及海通；資料顯示，上周內地散戶日均新開戶數達4.7萬，較三個月前狂升五成，銀證完全食正條水，梅開二度。<br>銀證噚日炒高2.7%，相比信証及海通升幅不足1%，霸氣十足，順利完成破頂之旅，大演帽子戲法，用對手平均估值打八折，目標價8.9元，潛在升幅17%，終極目標看齊，講緊要升46%，A股大牛市下絕非夢想。</p><p>唐牛<br> https://www.facebook.com/tongcow88 </p></body></html>