<html><header><meta charset="utf-8"><title>iPhone 6愛鬥大</title></header><body><h1>iPhone 6愛鬥大</h1><p>萬眾果迷期待的iPhone 6 卒之開賣有期，明日上網預訂稍後便可以收貨。兩難的是4.7吋及5.5吋大細mon之爭，圈中人對兩者的取捨兩極，既愛細mon，貪其可以單手操作，又想要大mon看片一流。最至高無上的是陳志雲的抉擇「Why not both」。<br>撰文：李森</p><p>【揀iPhone 6 Plus　5.5吋】</p><p>祖兒不妨一試</p><p>「因為我隻手夠大，既然出咗大版不妨試一試。」</p><p>Kelly有大用大	</p><p>「不嬲用iPhone細mon已經好厭啦，有大梗係用大啦。」</p><p>JM睇相靚啲</p><p>「我會揀大mon睇相又靚啲，玩game同所有嘢都方便啲。」</p><p>丁子高大mon方便</p><p>「用咗咁多年細mon都想用大mon，因為工作要大mon方便。」</p><p>【撐iPhone 6　4.7吋】</p><p>周秀娜太大跣手</p><p>「揀番細，因為驚太大部會跣手跌咗，同太大黐唔到塊面。」</p><p>安仔驚大得滯</p><p>「會用返細mon，因為驚大得滯，同埋用電話最緊要係快。」</p><p>千語BB單手打字</p><p>「因為女仔有時去街個手袋細放唔入，同埋一隻手打字。」</p><p>鄭融細機高貴</p><p>「女仔攞細機會高貴，太大個mon會俾人睇晒啲嘢。」</p><p>【大包圍】</p><p>鄭秀文：有人送咪要</p><p>政治可以有騎牆派，原來買電話都可以，不過當然是無傷大雅之事。最瀟灑的是鄭秀文（Sammi），她覺得電話種類繁多未必用死一隻牌子，她說：「每個電話都有佢好嘅功能，唔會馬上一窩蜂去買，有人送咪要囉。」許志安，收到啦？至於陳志雲自言是已故蘋果教主Steve Jobs的信徒，秉承iPhone的開發理念就是單手操控，他說：「買4.7定5.5真係好懊惱，要睇吓佢出邊部先，如果同時出，我好有可能5.5，但亦極之可能買完4.7再買5.5。最想係同一個號碼，電訊商可以出兩張卡畀我，咁可以兩部用晒。」</p><p>7類不能用iPhone 6的人</p><p>iPhone 6即將面世，有人話大機「正呀」，但未必人人啱用，尤其以下人士。</p><p>第1類：天生手細如鄭融或小儀，單手操控有難度。<br>第2類：天生頭細者，拿着大機聽電話，感覺像外星人。<br>第3類：情迷緊身褲人士，因褲袋太窄，容不下大機。<br>第4類：超薄機身看似更「化學」，粗心大意者勿用。<br>第5類：儲存容量提升至128GB，對愛拍慾照者如馬賽等的潛在危機越大。<br>第6類：大台道具部也不適用，因更容易被發現倒轉講電話等穿崩位。<br>第7類：強國和南亞裔炒家。iPhone 6是用來通訊，並非炒賣，多謝合作！</p></body></html>