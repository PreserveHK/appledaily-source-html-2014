<html><header><meta charset="utf-8"><title>魚樂無窮：南華金融儲定有着數 - 唐牛</title></header><body><h1>魚樂無窮：南華金融儲定有着數 - 唐牛</h1><p>大市真係好難睇！不是嗎？美股又插兩舊幾，諗住港股噚日實死冇生，點知恒指只低開78點，然後節節上升。那邊廂警察喺金鐘拆棚，形勢再趨緊張，這邊廂港股卻越挾越有，中移動（941）、港交所（388）齊齊倒升，一度帶領大市升近300點。可惜，一剎那光輝唔代表永恒，好友防線再度失守，恒指倒跌收場，執筆之時期指更穿埋22900點，形勢不容樂觀。<br>指數偏弱，成交更創一個月低，從好嗰方面睇係沽壓不大，但更有可能係唔捨得沽，希望博彈高啲先走，陰跌市況永遠最蝦人玩。細價股繼續喪炒，成為大市唯一亮點及希望，正獲洽購股權嘅瀚洋物流（1803）及格菱控股（1318）炒高兩成，加埋成交近億銀，鑊氣十足。一直有叫大家吼實嘅現金牛亞洲聯網（679），終於大棍崛起，單日爆升33%，完美破頂，追落後可睇住另一隻經常品題嘅星光集團（403），同亞洲聯網質地相似，日線圖已行至三角形末端，爆升可期。</p><p>屢傳賣盤消息</p><p>另一隻開party股係華富國際（952），冇消息下喪升22%，唔通同滬港通有關？公司市值7億銀唔夠，主要股東持貨集中，加上屬正宗券商股，啱晒強國人口味。未炒嘅可留意南華金融（619），短短一年間已三度獲洽購賣盤。證明咗兩樣嘢︰1.市場對本地券商股需求勁；2.大股東吳鴻生亦有心甩手，只欠一個雙方接受嘅價錢，相信賣盤消息會不時傳出，趁現時股價回落，儲定貨有着數。<br><br>唐牛<br> https://www.facebook.com/tongcow88 </p></body></html>