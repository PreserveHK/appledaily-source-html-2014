<html><header><meta charset="utf-8"><title>一周三件：金榜食到正國策 - 錢雋</title></header><body><h1>一周三件：金榜食到正國策 - 錢雋</h1><p>剛啱上個月尾，總理李克強考察瀋陽，專登到訪一間小額貸款公司，當場要求財金官員研究支持呢類貸款企業。阿爺鼎力支持，祖國財仔公司有運行。當中，金榜集團（172）有前中信董事長王軍做掌舵，PB又最抵，贒贒好。<br>有統計指出，祖國銀行貸款審慎，加上商業銀行數目未夠多，根本滿足唔到中小企貸款嘅需求，估計中小微企貸款行業，可以keep住20%樓上增長，而到2017年時，呢類貨款餘額，將會高達2.1萬億銀人仔，係2012年時嘅4倍！再講，總理啱啱落咗order，隨住新支持政策出台，祖國財仔公司包括金榜在內會繼續肥仔。</p><p>估值低　PE不足7倍</p><p>事實亦係咁，金榜2014年（3月結）上半年，純利已經一枝箭飆咗37倍到近1.1億銀，兼追貼2013年成年純利1.2億銀。係咁意估，集團2014年下半年EPS，只係上半年一半，到近2仙，全年EPS近6仙，PE跌到得6.9倍。<br>更吸引係，金榜PB得0.5倍，場內行家中國金融（605）連配股後，PB1.07倍。曾有意上市招股嘅瀚華金控，參考計劃上市上、下限價，PB1.2倍至1.46倍，金榜平咗一大截。<br>又大孖沙王軍，家陣出任香江上市公司主席，得兩間咁大把，一家係已經過手畀阿里巴巴嘅中信21世紀（241），另一間就係金榜。<br>至於副掌舵黃如龍，加入金榜前，曾任Pacific Resources（PP）總裁，有超過30年世界性消費品採購及物流經驗，而PP兼喺截至2002年嘅12年間，係沃爾瑪全球獨家採購商，好有家陣新經濟體feel。掌舵背景實力，好有遐想。回歸現實，金榜當追落後，PB上返0.8倍咁大把，都要升60%，到0.6元。<br><br>細價股專家　錢雋<br>本欄逢周二、三、五刊出</p></body></html>