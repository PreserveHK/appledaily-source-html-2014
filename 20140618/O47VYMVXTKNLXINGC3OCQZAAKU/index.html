<html><header><meta charset="utf-8"><title>膠燈討論區：貼士天仙局搵鬼信</title></header><body><h1>膠燈討論區：貼士天仙局搵鬼信</h1><p>福嬸：祥Hi，早幾日晏晝唔見你同肥頭一齊落嚟食飯嘅？<br>祥Hi：睇波嘛，瞓到下晝成5點先起身！福嬸，嗱嗱聲整杯凍啡我飲先啦。<br>福嬸：收到！<br>街霸Ken：祥Hi，你呢幾日場場都睇晒呀？<br>祥Hi：放大假又冇咩地方去，咪睇波算囉！<br>街霸Ken：我真係冇你咁好精力，就算唔使番工，都唔會咁睇法，傷身呀！<br>祥Hi：如果有個女朋友，肯定會定時定候煲湯畀我，咁就好啦！<br>福嬸：你晚晚落嚟，福嬸我私人煲湯畀你啦。<br>祥Hi：嘩，福嬸，你有病呀，講啲咁嘅嘢。<br>福嬸：我講吓笑啫！<br>祥Hi：……係喎，街霸Ken，我最近見到社交網站有啲賭波貼士群組，好似計晒數，啲分析好精準咁，信唔信得過？<br>街霸Ken：嘩，你冇睇今期雜誌咩？<br>祥Hi：咩雜誌呀？<br>街霸Ken：有雜誌踢爆呢啲係天仙局嚟，呃你入會，交成幾千蚊月費攞貼士，點知10幾場先中得嗰一、兩場。<br>祥Hi：咁少？點解啲人仲會入會呢？<br>街霸Ken：佢哋咪話自己啲料好堅，之前命中率好高，仲show埋自己贏錢後買樓買車啲相，捉心理咋嘛，呢個世界真係有好多發錢寒嘅儍仔，又真係信佢哋。<br>祥Hi：好彩問吓你啫！</p><p>識睇　一定睇蘋果嘅足動世盃：<br> http://worldcup2014.appledaily.com/  </p></body></html>