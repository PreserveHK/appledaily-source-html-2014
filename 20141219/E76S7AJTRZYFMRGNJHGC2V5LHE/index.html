<html><header><meta charset="utf-8"><title>Girl’s Talk：食住「大」餐睇阿利戰 - Kit</title></header><body><h1>Girl’s Talk：食住「大」餐睇阿利戰 - Kit</h1><p>英超即將步入聖誕快車檔期，最近天氣寒冷，一班球迷朋友或者可以以打邊爐，取代聖誕到會大餐，似乎更加啱feel！特別係今個星期日阿仙奴作客利物浦（圖），相信大家可以「大」豐收，唔知會係入球出現先，定係肥牛熟得快呢？<br>上星期利物浦大敗喺曼聯腳下，已經向世人說明咗紅軍現時嘅防線，個個都係「人形屏風」。所失嘅第3球，更加係由洛夫雲間接「助攻」，曼聯球員、球迷，應該連一句多謝都未講得切。就算周中英聯盃只係作客英冠嘅般尼茅夫，利物浦贏波晉級都堅持其「好客」風格，後防飽食驚風散。當中突然擔正嘅巴利鍾斯，表現其實還不如米洛列特，兵工廠冇可能面對呢條防線而零入球吧？<br>阿仙奴經歷兩場大勝後，球隊信心士氣大振，基奧特傷癒加上阿歷斯山齊士狀態不俗，進攻火力根本唔使懷疑！論近績，大世界必定一面倒撐阿仙奴客勝，但始終未到臨場發揮一刻，利物浦始終係一支好難估計嘅球隊，而晏菲路又的確有其主場魔力，相信史達寧、拉爾拉拿亦有望喺主場球迷支持下「盡地一攻」。<br>阿仙奴火力強，小妹作為紅軍粉絲，但求愛隊把握主場之利取得入球，而且數據上，兩軍近11次喺晏菲路對賽共開出8次入球「大」，呢場大戰一於撐「大」！<br><br>KIT<br>波馬雙線主持</p></body></html>