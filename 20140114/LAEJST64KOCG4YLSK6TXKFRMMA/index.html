<html><header><meta charset="utf-8"><title>泛民勁過安倍？ - 曾志豪</title></header><body><h1>泛民勁過安倍？ - 曾志豪</h1><p>張志剛說，中央和泛民的關係，比起和安倍晉三，更差。<br>真係聽到嚇一跳，然後得啖笑。<br>我非常肯定這是張志剛信口開河，沒有請示中央上頭。<br>很簡單，阿爺先前才板着臉孔訓示拜鬼的安倍晉三是「區內最大麻煩製造者」，外交部甚至放出重話，指安倍「公然挑戰歷史正義和人類良知」。<br>大佬，阿爺個盤口開到咁大，簡直要把安倍打造成釘在歷史恥辱之柱的大罪人，你張志剛突然說「中央同泛民關係仲差過同安倍」，喂喂喂，咁即係阿爺搞錯咗，最最罪大惡極的並非安倍？<br>我係安倍，係咪可以同習主席講「原來我唔係區內最大麻煩製造者，貴國的香港的一小撮泛民議員先係。阿囉，想請教吓，呢批泛民議員，做咗啲乜事，可以勁過我安倍拜鬼、國有化釣魚台、復辟軍國主義呢？」<br>張志剛，你係咪想阿爺親口話俾全世界聽：「爭普選的罪行大過爭釣魚台；參選特首的嚴重性大過參拜靖國神社」呢？<br>如果唔係，何以得出中央同泛民關係，差過同安倍呢？<br>泛民在立法會只是可憐的少數反對派，何德何能，和一國之首相安倍平起平坐，甚至超越對方，成為阿爺頭號眼中釘？<br>還有，如果阿爺憎泛民更甚於安倍，則歷史似乎重複發生：抗日時，蔣介石認為日本的侵略只是「疥癬之疾」，但進擊的共產黨才是「心腹大患」，可以說，當年蔣介石和毛澤東的關係，比起和侵華日軍，更差劣。<br>當年蔣介石的自私考慮被歷史唾罵，難道今天，根據張志剛的觀察，中央重複蔣介石的的錯誤，政權利益高於國家利益？寧願和「軍國主義復辟」的安倍談話，也不肯打開和中國香港的由市民選出來的泛民議員溝通？<br></p></body></html>