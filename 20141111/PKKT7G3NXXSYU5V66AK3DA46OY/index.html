<html><header><meta charset="utf-8"><title>中環在線：滬港通開車日　財星強有利股市  - 李華華</title></header><body><h1>中環在線：<br>滬港通開車日　財星強有利股市  - 李華華</h1><p>大家望到頸都長嘅滬港通，終於扑槌話下星期一（17日）開車，呢個日子定得咁突然，斷估有關方面都未必有時間搵人擇過吉日，既然呢日咁令人期待，當然要八卦吓係咪好日喇。<br>堪輿家區仲德形容，下星期一係水龍飛天日，聽個名都估到係好嘢。佢話以五行去講，今年全年木火重，偏偏下周一水旺，代表財星強；股票本身屬金，火旺不利股市，但滬港通開車當日水旺就唔同嘞，可以帶旺股市。佢仲預期，𠵱家至馬年年底，港股至少升一成，好好景咁話。<br>風水師麥玲玲指，下周一屬於執日，算係中吉嘅日子，只忌開渠與放水。佢認為，開市最好揀成日與開日，好似本月16號與20號，可惜16號係星期日，20號星期四又太遲。麥玲玲雖然冇區師傳睇得咁樂觀，但大體都認為周一幾好。綜觀嚟講，滬港通開車日都係吉日。</p></body></html>