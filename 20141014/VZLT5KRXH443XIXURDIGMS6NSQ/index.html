<html><header><meta charset="utf-8"><title>異動空間：跌市追揸沽心法 - 魏力</title></header><body><h1>異動空間：跌市追揸沽心法 - 魏力</h1><p>個市午後挾返支陽燭出嚟，唔少粉絲問撈得未？魏力建議，除非是世界級選手，善於炒莊家股，全天候睇住個市，仲曉得極速轉身，咁仍可炒即日鮮搵食，否則不如留多幾個錢傍身。舉個例，上周五一覺醒來，道指急瀉300幾點，淆底人之常情，港股開閘時，恐慌情緒指數肯定極高，開市跟羊群一齊掟，個價肯定唔靚。「開市唔沽，萬一越跌越多點算？」究竟閃定唔閃，其實市況只係因素之一，更重要睇幾樣嘢：揸乜股？揸幾多？整體持貨比例如何？綜合考慮埋呢幾個因素，沽錯揼心的機會應會細好多。<br>無論任何市況，總有股票能逆市向上，近期跌市下唔少殼股、細市值股仍可反地深吸力，只要仍保持升勢，未失守10日線，個棚又未散，自己又唔係揸好多，可多坐一會。但仍要睇實股價及盤路，萬一有散水迹象（如大盤質、細盤掃），就要先沽為敬，以免個棚突然消失，變成逃生無門。另如果某隻股份太重貨，即使幅圖靚仔，為安全計亦應減持，咁會揸得安心啲。<br>超強勢股如東瑞製葯（2348）幾乎不受跌市影響，昨更有破頂之勢，反映全年業績應甚為理想，可多加留意。</p><p>魏力<br> http://www.facebook.com/2012jason </p></body></html>