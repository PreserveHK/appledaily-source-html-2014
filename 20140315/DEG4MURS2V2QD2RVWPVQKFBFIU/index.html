<html><header><meta charset="utf-8"><title>從良博上岸石詠莉鄧健泓撐枱腳快閃</title></header><body><h1>從良博上岸<br>石詠莉鄧健泓撐枱腳快閃</h1><p>【尖沙嘴】鄧健泓（Patrick）好識追女仔，先後同過索女原子鏸、李詩韻同龔嘉欣拍拖，不過年近40歲嘅Patrick口味越趨平民化；前年傳同豬扒港姐張嘉兒拍拖，最近又被指「貪就手」狂追一齊演出舞台劇《大酒店有個荷李活》嘅前組合Freeze成員石詠莉（Sukie）。聽講佢哋感情一日千里，拍拖唔夠兩個月已火速同居，早前Patrick外婆離世，Sukie仲陪男友同坐主家位置。</p><p>淡妝包到冚</p><p>好似大前日Patrick與Sukie俾人發現喺尖沙嘴帝國中心一間韓國餐廳撐枱腳。夜晚9點幾，Patrick同一位女性朋友食飯，不過女方化淡妝、戴上冷帽及黑框眼鏡，好唔容易先認得出佢係Sukie，同佢以前賣肉博上位判若兩人，睇嚟Sukie今鋪真係有心從良博上岸。佢哋發現記者後即拿拿臨埋單，並由Patrick負責碌卡，一先一後行去停車場攞車。之後Patrick擺明有心撇低記者，車速時快時慢往荃灣方向駛，估計係一齊返Patrick喺荃灣嘅屋企。</p><p>前日記者致電問Patrick係咪同女友撐枱腳？佢話：「食飯啫，大家傾吓音樂上合作，嚟緊搵佢幫手，所以請佢食飯，食完飯佢要去朋友派對。」佢又否認同居話：「好多人都住荃灣，唔係同居。」Patrick話𠵱家感情事隨緣，問係咪默認同Sukie關係？佢賣關子話：「唔係默認，但我都就快40歲，如果下次有消息公佈，就係有伴侶要結婚。」睇嚟圈中好快又多一樁喜事。<br>採訪、攝影﹕李志明、吳耀輝</p></body></html>