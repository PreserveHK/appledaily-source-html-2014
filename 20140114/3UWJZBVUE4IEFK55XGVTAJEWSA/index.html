<html><header><meta charset="utf-8"><title>一周兩件：華夏有望翻半番 - 錢雋</title></header><body><h1>一周兩件：華夏有望翻半番 - 錢雋</h1><p>新銳醫藥（8180）相對10月上市價0.25元，大升咗5.6倍，市場畀佢嘅PE係55倍。同樣喺創業板，華夏醫療（8143）仲係trade緊單位數PE，平咗八成，買華夏。<br>華夏透過分拆主板，而家陣仲未埋位炒過嘅半新股萬嘉（401），主打藥保批發分銷零售，本身又經營管理三家祖國醫院，同具上邊新銳及鳳凰醫療（1515）concept。</p><p>PE大落後同業</p><p>統計數字，肺腫瘤已經成為祖國頭號腫瘤病，心血管病患者2.9億，比上一年增加28%。又社科院報告，有70%白領，處於亞（次等）健康，甚至過勞嘅邊緣狀態，慢性疾病叢生。點只人口老化咁簡單，祖國空氣污染、劣質食品，工作飲食習慣改變，係鐵一般事實，亦催生極大醫、保嘅需求。<br>而上年10月，阿爺提出六年後，健康服務業總規模，要達到8萬億銀人仔。祖國醫保市場勁優厚，加埋唔係手遊，係專業兼冇替代品，華夏覆蓋面又大，肥仔水。<br>係咁意計數，華夏2013及2014年，EPS增長20%咁多多，到4.3仙及5.2仙，今年PE得7.3倍。鳳凰醫療預測PE係40倍，又當上邊新銳PE減半到28倍，華夏都平成截。<br>啱啱兩個月前阿仔萬嘉先公佈，同「北京萬通立體之城」，訂立諒解備忘錄，睇吓有冇合作機遇。萬嘉街貨市值得1.5億銀，若果有新業務大搞作，股價嘭一聲向上唔難，華夏（揸咗63.5%）家底亦有望暴漲。<br>唔計呢個可能華夏現價（0.38元）PB得0.7倍，亦平到痹。博華夏翻半番到0.57元，預測PE得10倍，未有耐追到同行。</p><p>錢雋<br>細價股專家<br>本欄逢周二、五刊出</p><p>足本收睇《亂噏24》x 卓韻芝；跟住有錢國偉陪你夜蒲！<br>周一至周五《亂噏24》約定你： http://bit.ly/appletalk24 </p></body></html>