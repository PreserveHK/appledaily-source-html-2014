<html><header><meta charset="utf-8"><title>體壇拾趣：拜恩大三元屠龍反底</title></header><body><h1>體壇拾趣：拜恩大三元屠龍反底</h1><p>拜恩（白衫）發威，湖人再贏一場！力追米高佐敦得分紀錄嘅拜恩，周日主場對住喺東岸排榜首嘅速龍造出大三元，帶領喺西岸包尾嘅湖人加時以129:122贏波之餘，自己亦創出兩項NBA歷史。<br>對手有正選後衞迪洛桑因傷缺陣，對近幾場輸到頹晒嘅湖人嚟講，梗係反底好機會。拜恩06年初轟入嘅81分，相信好多人依然歷歷在目；事隔近9年，經歷兩次重傷、已經36歲嘅佢，再次喺對速龍嘅比賽度爆seed。拜恩今場打咗42分鐘，交出31分、12助攻同11籃板，錄得個人職業生涯第20次大三元，亦取代小鳥布特，成為NBA史上最老單場造出得分30+、籃板10+同助攻10+嘅球員。經過今場後，拜恩累積得分已經去到32,153分，同波神只差139分，呢份聖誕禮物真係收硬咁滯；佢更加憑至少30,000分同6,000次助攻，成為史上第一人㖭。</p><p>楊格：蝙蝠俠都要羅賓㗎</p><p>不過，拜恩見慣大場面，賽後當然好淡然咁話：「我只係照常咁打，唔同嘅地方係今場隊友入到波，令我嘅工作輕鬆咗，唔需要好似平時咁單人匹馬夾硬攻入去。」如果唔計射罰球嘅話，今場佢都算打出全盛時期嘅8、9成水準，一眾拜恩迷都應該老懷安慰喇。<br>身為西岸榜尾嘅湖人，竟然靠加時贏到東岸1哥，咁開心，射手尼克楊格就大膽寸拜恩黐波，講笑話：「我同佢講，蝙蝠俠都需要羅賓㗎喎，之後佢就終於肯傳個波畀我喇。」</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>