<html><header><meta charset="utf-8"><title>鄺保羅踩7.1遊行：出咁多聲做乜？</title></header><body><h1>鄺保羅踩7.1遊行：出咁多聲做乜？</h1><p>【記者姚國雄報道】身兼全國政協委員的聖公會大主教鄺保羅（圖）周日主持講道，批評有人經常要求他發聲，令他有感「唔出聲就會啞」。他舉例指耶穌被判死刑時也是默默無聲，認為有些事「無聲勝有聲」。鄺批評在佔領遮打道被拘捕的學生到警署後要求上洗手間和食物，反諷他們「不如帶埋菲傭去遊行」。<br>當社會各界高唱《問誰未發聲》，希望凝聚力量爭取真普選，鄺保羅在周日講道中稱，不滿經常有人要求他發聲：「𠵱家啲人見親我、或者教會嘅領袖，一定會話：『我哋要發聲！成日都要出聲，乜都要出聲，明唔明？一定要抗爭。』唔知成日出咁多聲做乜？好似唔出聲就冇機會，就啞㗎啦。」他更舉例指耶穌面對被判他死刑的人面前也沒發聲：「佢好似一隻被宰殺嘅羔羊，默默無聲！有陣時唔係一定要出聲嘅，無聲勝有聲。」<br></p><p>「不如叫佢遊行帶埋菲傭」
</p><p>鄺這次講道時長17分鐘，內容主要批評議會暴力和7.1遊行：「上星期遊行，有個年輕人俾記者問點解第一次出嚟遊行？佢話：『係呀，今年唔出嚟，出年就冇㗎啦！』」吓？遊行絕後喎，咁我都應該去遊行，帶晒主教帽，帶晒像去啦。」<br>不少人也受學生和平佔領遮打道而感動，對學生到警署被剝奪權利而憤怒，但鄺不以為然：「（警方）捉咗啲學生，第一時間同啲記者講『哎吔！我哋又冇飯食、去廁所又要排隊。』我心諗，記者又唔訪問我，（我會話）不如叫佢遊行帶埋菲傭去囉。」他又認為香港從來無自主：「香港幾時有自主？香港係高度自治㗎咋嘛。」<br>民主黨立法會議員劉慧卿指鄺不應如此批評有理想的學生，認為其言論像發晦氣：「唔少地方宗教領袖，都同群眾一起爭取民主自由，但佢就唔係幫市民打氣。」<br>鄺過去曾發表「普選不是萬靈丹」的言論，指出不贊同以公民抗命手段爭取普選，對於和平佔中有保留。</p><p>鄺保羅部份言論</p><p>•「𠵱家啲人見親我、或者教會嘅領袖，一定會話：『我哋要發聲！成日都要出聲，乜都要出聲，明唔明？一定要抗爭。』唔知成日出咁多聲做乜？好似唔出聲就冇機會，就啞㗎啦。」<br>•「耶穌喺彼拉多（判耶穌死刑的人）面前唔講嘢，佢好似一隻被宰殺嘅羔羊，默默無聲！有陣時唔係一定要出聲嘅，無聲勝有聲。」<br>•「好似上個禮拜，（警方）捉咗啲學生，第一時間同啲記者講『哎吔！我哋又冇飯食、去廁所又要排隊。』我心諗，記者又唔訪問我，（我會話）不如叫佢遊行帶埋菲傭去囉。」<br>•「上星期遊行，有個年輕人俾記者問點解第一次出嚟遊行？佢話：『係呀，今年唔出嚟，出年就冇㗎啦！』」吓？遊行絕後喎，咁我都應該去遊行，帶晒主教帽，帶晒像去啦。你睇吓啲人講到『嘩！好似成個香港變啦，乜都冇晒。』好多人好信呢啲嘢。因為我相信呢啲人心裏完全冇平安，佢只係收一方面信息，個腦筋完全唔識得去分析。」<br>•「又有人話：『我哋香港一定要抗爭、我哋香港冇晒自主㗎啦！」香港幾時有自主？香港係高度自治㗎咋嘛。」<br><br>資料來源:香港聖公會聖保羅堂網頁 http://dhk.hkskh.org/stpaul/sermon2.aspx?id=3225 </p></body></html>