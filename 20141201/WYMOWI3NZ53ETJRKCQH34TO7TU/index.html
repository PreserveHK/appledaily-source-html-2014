<html><header><meta charset="utf-8"><title>紅館騷反擊肥過電單車衞蘭寸黎明：五年後會明</title></header><body><h1>紅館騷反擊肥過電單車<br>衞蘭寸黎明：五年後會明</h1><p>黎明金句之一「衞蘭肥過部電單車」，相信目的是激發衞蘭（Janice）小宇宙令她減肥，前晚Janice在紅館舉行一連兩場「Walking to the Future」演唱會，遲開騷40分鐘的Janice坐着一部電單車出場唱《誰明浪子心》，果然黎明的激將法奏效，現場所見Janice是瘦過一部電單車，不過一身鐵騎士打扮的她，腰圓臀豐，看上去仍然略胖。<br>Janice全晚換了7個造型，歌衫都是鬆身闊袖，奇形怪狀。Janice唱出不少巨星經典金曲，其間Janice在台上有感而發問觀眾：「你食咗飯未呀？我三個月冇食過飯，剩係食烚雞同烚菜，乜都冇得食零食都唔得，冇食嘢仲要又跳又唱，好辛苦。你哋有冇零食喺度呀！有我就同佢哋影自拍。」兩位粉絲即時高舉手中零食，Janice便叫他們上台，場面搞笑。</p><p>「佢喺度我都照講」
</p><p>接着台上畫面出現一個超級肥人坐電單車露股相，之後Janice說：「衞蘭唔係勁瘦，不過都唔係好肥。」嘉賓鄭欣宜出場時，再安慰Janice說：「今日有我企喺你側邊，我肥過部坦克車，影得你好瘦，好好enjoy同我合唱。」<br></p><p>除了Janice爸爸，不少圈中教友如謝安琪、張衞健太太張茜以及鄧萃雯等都有撐場，老闆黎明則未見影蹤。Janice完成首場個唱在後台接受訪問，她承認是趁機向黎明澄清兼平反，她說：「我覺得呢句好搞笑，唔係話佢喺度定唔喺度，我都照講架喇！」Janice表示最初很介意黎明所指：「但係我知道佢講笑囉！你知佢講嘢有好多層次，可能我五年後會明白呢！」<br>採訪：盧妹<br>攝影：陳俊強</p></body></html>