<html><header><meta charset="utf-8"><title>隔牆有耳：接受魔童挑機卡片蘇破冰　Chok住變河童 - 李八方</title></header><body><h1>隔牆有耳：接受魔童挑機<br>卡片蘇破冰　Chok住變河童 - 李八方</h1><p>香港全民皆冰！由蛋撻頭chok look，變咗濕身河童，商務及經濟發展局局長蘇錦樑都玩淋冰，噚日搵埋副局長梁敬國、政治助理陳百里、前海洋公園主席盛智文以及投資推廣署署長賈沛年等，趕上近期熱爆全球嘅冰桶挑戰（Ice Bucket Challenge），幾個散冰游勇趁午飯時間喺添馬公園淋冰，話要同港視主席王維基冰釋前嫌喎！</p><p>魔童日前先禮後冰，淋冰後話卡片蘇對佢「恩重如山」，仲挑蘇錦樑機，叫佢接力。平時官仔骨骨一副chok look嘅卡片蘇，並無曳冰棄甲，噚日換上便服迎戰，攞住冰桶現身時厲冰秣馬，即席出手「破冰」！<br>一聲令下，五人短冰相接，只見卡片蘇嘅蛋撻頭頓變河童裝，話感覺「唔係太凍」，但就令佢頭腦冷靜；八方希望佢知道民怨冰封三尺，處理港視申請牌照時聽民意，否則再有十幾萬人上街，隨時陪了夫人又折冰。按規矩，佢要向三個人挑機，黎明、旅發局主席林建岳同「愛基金」主席蔣麗萍榜上有名，佢亦捐款100美元畀美國ALSA，同時向香港肌腱協會同愛基金分別捐5,000蚊港元。</p><p>狼英按冰不動
</p><p>至於獲志雲大師挑機嘅政制局局長譚志源，拒絕「冰來將擋」，透過發言人話因為「俗務纏身」，難以玩淋冰。有厚多士笑笑口話，唔通局長唔知可以戴帽，好驚凍親個頭？雖然譚志源鳴金收冰，佢都自動獻身，話會捐款畀香港肌腱協會，更膽大包天，越級叫特首狼英接招淋冰，佢嘅前波士梁錦松同前政府拍檔梁卓偉都有份。狼英則按冰不動，透過特首辦發言人紙上談冰，話以捐款方式支持，將向美國ALSA捐100美元，另向香港肌腱協會捐一萬蚊港幣；食衞局局長高永文都話只會捐錢唔會淋冰。環境局局長黃錦星今日都會拍住政助區詠芷喺添馬公園淋冰嚮應。<br><br>李八方<br>mailto:pf_lee@appledaily.com</p></body></html>