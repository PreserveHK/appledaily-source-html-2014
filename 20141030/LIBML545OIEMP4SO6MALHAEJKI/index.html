<html><header><meta charset="utf-8"><title>團結香港基金會 - 左丁山</title></header><body><h1>團結香港基金會 - 左丁山</h1><p>前特首董建華推動成立嘅所謂智庫，定名為「團結香港基金會」（公司註冊名稱Our Hong Kong Foundation Limited），定於十一月十日舉行成立典禮！據介紹：<br>「團結香港基金會是一個非牟利民間組織，旨在集結本地、內地和國際精英，以香港整體和長遠利益為出發點，致力探索和研究香港短、中、長期發展的需要；從不同角度與層面，為香港特別行政區政府、公共服務機構及廣大市民提供多元化的公共政策分析和建議。基金會的研究範疇廣闊，包括經濟、金融、社會、政治、教育及環境保護等重大課題，冀能通過有系統的政策研究和相關活動，凝聚社會共識，為香港的和諧團結，經濟繁榮和持續發展作出貢獻。」<br>成立當日，呢個基金會在香港會議展覽中心4樓S42會議室舉行成立典禮（早上8:40-10:00），然後舉行論壇，主講人士有張信剛教授（前城大校長）、梁錦松（前財政司司長）、馮國經博士（經綸國際經濟研究院主席）、廖柏偉教授（中大全球經濟及金融研究所研究教授），主持人係王于漸（香港大學經濟學講座教授）。論壇主題係「香港：前景」，此外還有一位Lord Goldsmith, QC／前英國檢察總長（Attorney General）。<br>論壇演講陣容都幾猛，但以事論事，以今天嘅香港環境嚟講，王、張、馮、廖四位香港猛人，左丁山係識咗好耐，不過位位已經係花甲古稀之年，不再年青了，加埋「團結香港基金會」係董先生創立嘅，佢生於一九三七，對在金鐘瞓街嘅青年學生，根本係阿爺阿公級數，世代鴻溝就在眼前，真的是各自表述，你有你講，我有我睇手機。<br>五位主持及主講者學識過人，經驗豐富，其中三位係學者，連著名商人馮博士都係半個學者，因為佢在哈佛大學及中大教過MBA一輪吖嘛，學者好處係思想冷靜、有條理，做智囊就無得彈。可惜嘅係，董先生嘅基金會若然仍要倚賴十年前佢管治嘅班底幫手，對現任政權未免有啲「威脅」，政治上唔多啱聽噃，再者，香港目前最大一批人口係45-55歲嘅中年人，正在take-over（接管）香港財經工商界，佢地會唔會聽60幾歲嘅人士指指點點呢？人數較少，但將來香港係佢地世界嘅20-40歲人士與60歲以上嘅更有啲格格不入，思想與思維完全不同。左丁山認為香港前景繫於50歲甚至40歲以下人士能有更大發言權，香港前景係佢地嘅前景，唔係60歲以上人士嘅前景呢！</p></body></html>