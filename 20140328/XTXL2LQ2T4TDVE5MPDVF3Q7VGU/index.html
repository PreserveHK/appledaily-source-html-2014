<html><header><meta charset="utf-8"><title>馮仁昭四圍超：吳佩慈男友被貼街招追債 - 馮仁昭</title></header><body><h1>馮仁昭四圍超：吳佩慈男友<br>被貼街招追債 - 馮仁昭</h1><p>喺上月生咗囡囡「小蕊蕊」嘅台灣女星吳佩慈，喺佢懷孕期間，成日傳佢同香港融匯資本有限公司CEO兼澳門永利酒店股東、坐擁百億新台幣身家嘅男友紀曉波結婚冇望，一來因為男友𠵱家嘅社會地位不缺女人，二來吳佩慈生嘅係B女，冇辦法綁住男友。</p><p>簡體大字報</p><p>吳佩慈生B到𠵱家都未有結婚消息傳出，噚日有讀者報料，話喺中環街頭出現印有吳佩慈同紀曉波相片嘅「追數令」街招，街招印住兩張大頭相，兼用簡體字寫住「欠債還錢」，但冇留低任何資料，事後馮仁昭去咗中環，但搵唔到呢張街招，話晒紀曉波有過億身家，成件事都好耐人尋味，噚日搵紀曉波了解，佢透過孫姓發言人回應：「這是非常無聊的事情，我們已經報警處理。」坐緊月嘅吳佩慈就未有回應。<br>其實之前曾傳紀曉波喺吳佩慈生B前夕，撇低佢同一個女星坐私人飛機去澳洲度假，搞到農曆新年佢要單拖留港度過！吳佩慈事後否認仲喺微博晒幸福，又有傳佢會喺辦理小蕊蕊出生登記時，一併辦結婚登記正式成為紀太！<br>撰文：馮仁昭</p></body></html>