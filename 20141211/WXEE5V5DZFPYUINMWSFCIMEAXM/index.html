<html><header><meta charset="utf-8"><title>魚樂無窮：散戶破宿命玩殘基金 - 唐牛</title></header><body><h1>魚樂無窮：散戶破宿命玩殘基金 - 唐牛</h1><p>傳媒愛以過山車形容單日波動市況，近日中港股市chok爆程度，用齊過山車、海盜船、跳樓機都唔能夠準確表達，稍為綁唔緊安全帶，也足以致命。有說A股由散戶主導，港股則係基金大戶揸莊，觀乎近期港股百分百緊貼A股走勢，散戶完全牽着基金鼻子走，一破基金玩殘散戶宿命。<br>股市先插後回升，如果堅信A股未玩完嘅戰友，應該喺低位撈到唔少靚貨，至於係調整完成抑或死貓彈，套用曹sir名句，木宰羊！</p><p>短炒吼英皇國際四環</p><p>趨勢尚未形成，今日推介兩隻短炒股止下咳。第一隻，英皇國際（163）。唐牛，你玩嘢咩，自由行概念玩完啦，仲玩地產收租股？無錯，概念玩完，但旺氣搭夠。大股東楊生最近人氣爆燈，旗下新傳媒（708）賣盤變身十倍股，旗下藝人謝霆鋒入主漢傳媒（491）又炒到癲，英皇證券（717）更加唔使講，單日可倍升。英皇國際PB唔夠0.3倍，3.7倍PE，6厘息墊底，挾着近期有新盤推出，炒番一轉合情合理。<br>第二隻，四環醫藥（460）。原因？跌得多要彈，預期中資金融股短期都係chok上chok落，早前慘遭瘋狂洗倉嘅新經濟股，可以乘勢反擊，四環由高位最多唔見三成，9RSI最低去到15，橫睇豎睇都要彈番幾棍，用六蚊做目標，已經好和味！</p><p>唐牛<br> https://www.facebook.com/tongcow88 </p></body></html>