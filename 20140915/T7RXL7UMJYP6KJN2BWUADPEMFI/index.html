<html><header><meta charset="utf-8"><title>續牌未明朗　推零底薪續約亞視逼藝人變散工</title></header><body><h1>續牌未明朗　推零底薪續約<br>亞視逼藝人變散工</h1><p>無綫為整靚業績，即使年年賺錢，最近亦傳要節流裁減一百名幕後人，部份藝人更被迫減薪或凍薪。不過低處未算低，自封「良心台」的亞視正憂心11月能否成功續牌，為免賠了夫人又折兵，有幕後人員透露亞視最近轉以基金形式運作，並以零底薪價跟藝人續約，若最終續牌不成，亦無需作出賠償。<br>據亞視官方網頁顯示，現基本合約藝人只剩低28男、25女，但為減低開支仍要向藝人「開刀」，目標是一批從內地來港、要靠亞視辦工作簽證的合約藝人，當中包括亞洲小姐、亞洲先生及星光幫成員。由原本有房屋津貼及固定底薪，改簽零底薪合約，而每次接工作亦只有200至500元一個騷的酬金，如同做臨記散工一樣。即使是包薪合約藝人亦有「零點騷」新計法，如在節目中僅出現一個鏡頭，便計0.3個騷，如此類推，條件十分苛刻。</p><p>周嘉莉：冇傾續約
</p><p>來自江西、大前年曾參加過無綫《香港先生》的舒宇，翌年再戰《亞洲星光大道4跳舞吧！》勇奪冠軍，最近獲派在亞姐宣傳片中擔任「水使者」，他昨日在電話中似有口難言，只說：「我唔方便講，都有可能簽，但唔關居留問題。」是否生活艱難？他說：「做呢行都係多辛酸史，都要捱吓啦，呢行係我夢想，希望早日有出頭天！」<br>同樣來自內地、在《星光2》得第四名的李建龍則說：「未簽呀，其實錢都係其次，最希望亞視有多啲製作，自己好想做音樂。」在香港出生、曾參加過《星光4》的楊正軍對零底薪合約也略有所聞，他說：「有聽過，我知有啲新入嚟好似有啲有（包薪）、有啲冇，呢排公司咁多製作，應該有好多節目可以做，我都爆騷。」<br>而大前年的亞姐季軍、現成為「六合彩女郎」的周嘉莉說：「我仲有半年約，公司冇同我傾續約，但冇得擔心續牌，一路做一路等。」亞視執行董事葉家寶則至截稿前仍未回覆。<br>採訪：嵐山</p></body></html>