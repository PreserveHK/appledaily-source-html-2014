<html><header><meta charset="utf-8"><title>和勝和負：戀養母情意結 - 梁栢堅</title></header><body><h1>和勝和負：戀養母情意結 - 梁栢堅</h1><p>執筆時英格蘭剛輸畀烏龜，但意大利同哥斯達黎加又未打，但只要「意哥和約」，英軍一定冚硬國旗，一眾英倫孝子勢必網上哭喪。情意結，係佢哋嘅解釋，但我從來覺得係最唔合理嘅解釋。<br>對英格蘭有情意結，似乎係九七回歸後五屆世界盃嘅指定對白。九八年、○二年，香港啱啱告別養母我唔怪你，你知啦，呢個世界即時轉軚，係好講天份嘅。好喇，到今屆回歸十七年，一眾明暗奀星仲係着住英格蘭波衫講「情意結」，大家感覺非常良好，而條街有人舉龍獅旗，就大把人鬧（着波衫同鬧人仲要隨時係同一班人）。我完全處理唔到呢種落差，唯一類似，係我哋嘅土共書記都係叫「震英」，而佢嘅行為係「振中」嘅。<br>有日，當有球迷着住英格蘭波衫，星期日路經維園而被亞伯圍住大叫「漢奸走狗賣國賊」，你唔好嬲，因為香港是中國的，鬼叫你係平民。同時間林鄭老公係英籍、「震英」仔女有英籍並留學定居，你又唔可以懷疑佢哋嘅愛國成份，係囉，人哋係對「公民身份」有情意結嘅。<br>如果大家都有情意結，其實可以公平啲，將全部郵筒髹番紅色、龍獅旗任掛、兩國國歌任播。但我自己對英國最大情意結係「法治、廉潔、開放、自由」，所以我都會對攞住件白衫嘅戀母狂作出聲援，大家一齊做港英餘孽，下次睇波舞龍獅旗。<br>文：梁柏堅</p><p>識睇　一定睇蘋果嘅足動世盃：<br> http://worldcup2014.appledaily.com/  </p></body></html>