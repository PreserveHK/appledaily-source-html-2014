<html><header><meta charset="utf-8"><title>中環在線：黃光裕變黃金戰士豪言每年蝕一億都要大搞金舖 - 李華華</title></header><body><h1>中環在線：黃光裕變黃金戰士<br>豪言每年蝕一億都要大搞金舖 - 李華華</h1><p>國美（493）大股東黃光裕仍喺獄中服刑，估唔到都仲可以有新搞作。《第一財經日報》引述一名聲稱在國美控股公司、即國美集團（黃光裕私人持有）有絕對權威嘅消息人士話，國美集團計劃大舉進軍黃金零售市場，要3年內贏到呢個市場，仲話每年蝕1億人仔都冇問題！</p><p>北京開旗艦店</p><p>大家冇聽錯，即係就算3年蝕3億人仔，都要打贏呢場仗。報道引述消息人士話，國美集團旗下賣金嘅多邊金都，已經喺北京三環公主墳附近，租咗個3,500平方米嘅大舖，攞嚟做大搞黃金零售市場嘅旗艦店，仲揚言好快就會喺北京開第二間，之後就會喺全國急速開舖添；繼續沿用國美嘅必殺技，用平價奪取市場。<br>大嗱嗱每年蝕1億人仔，集團邊個夠power落呢個指令？報道揣測，可誇下海口每年蝕咁多錢都冇問題，成個集團應該只得一個人咁有power，大股東黃光裕是也。若屬實，即係佢由電器界人見人怕嘅「價格屠夫」，變成「黃金戰士」。<br>黃生搞私人生意得唔得？睇番佢往績就唔係咁樂觀。好似國美曾經進軍過香港電器零售市場，最後係敗走收場，香港業務就係國美集團所擁有嘅；國美集團亦曾經高調進軍過運動產品零售行業，惟最後都係冇咗影，所以佢搞黃金零售，唔係話一定掂。<br>話分兩頭，理論上仲坐緊監嘅黃先生忽然咁高調，係咪有乜嘢玄機？<br><br>李華華<br>mailto:LiWaWa@AppleDaily.com</p></body></html>