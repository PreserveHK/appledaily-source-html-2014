<html><header><meta charset="utf-8"><title>異動空間：海螺創業後台勁 - 魏力</title></header><body><h1>異動空間：海螺創業後台勁 - 魏力</h1><p>年初喪炒嘅手游股好唔掂，雲遊（484）發盈警，已由年初高位蒸發七成，IGG（8002）累計跌六成。反觀水泥板塊算唔錯，早兩日投資導航提過，內地水泥業嘅復蘇速度比想像中好，海螺水泥（914）率先發盈喜，絕對係行業首選，不過股價仲係欠啲動力，魏力認為可能係海螺A股仍存兩成折讓有關，話晒滬港通都即將開通，此時H股炒上，只會為日後套戥盤提供更大獲利空間。<br>行業大好，盈利暴漲，但A股唔郁，H股亦硬唔起來，聽落都幾灰，不過魏力搵到其他獲利機會。海螺創業（586）去年底上市，由於間接揸咗約37%海螺水泥股權，大家一直都當佢只係一間母公司，查實佢嘅主業係環保節能解決方案供應商。須知道節能減排係阿爺嘅一大國策，日後扶持嘅措施一定陸續有嚟，有別於其他環保企業，海螺創業擁有最強嘅後盾——海螺水泥，每年提供幾十億元現金流，單睇牌面已經贏在起跑線，日後收購環保項目嘅實力就更高。現時預測市盈率只係11倍，絕對唔貴，現價可小注買入，待升破上周高位再加注，目標先睇4月高位21.30元，中線可挑戰全年高位23.55元。</p><p>魏力<br> http://www.facebook.com/2012jason </p></body></html>