<html><header><meta charset="utf-8"><title>中環在線：肖鋼離開中證監？ - 李華華</title></header><body><h1>中環在線：肖鋼離開中證監？ - 李華華</h1><p>內地微博近日傳出消息，話中國證監會主席肖鋼即將離職，並調任去國家安全委員會旗下金融部委員。華華問過內地部份證券朋友，大家都認為消息唔可信。<br>細心研究，「中央國家安全委員會」呢個機構，「國家」前面加「中央」，即係話，組織屬於共產黨內議事協調機構，目前公開嘅委員名單，好似副組長總理李克強同政治局常委劉雲山，都可以兼任，唔使辭職或者調任嘅。所以即使肖鋼真係要入國安委，照理應該可以繼續做中證監主席，唔使起身。<br>話唔定呢個傳聞只係股民一廂情願嘅想法，事關最近內地重啟IPO造成一片混亂，股民瘋狂要求肖鋼下台，有人可能風聞肖鋼去國安委，順便傳埋佢會起身。不過肖鋼舊年3月先至上任，如果咁快就走，引起嘅問題可能仲多喎。</p></body></html>