<html><header><meta charset="utf-8"><title>唔吼彭順王敏奕冧曾國祥甜蜜開餐</title></header><body><h1>唔吼彭順<br>王敏奕冧曾國祥甜蜜開餐</h1><p>【中環】曾志偉瞓身搞嘅劇集《女人俱樂部》前晚大結局，結局同上星期收視未出，但頭25集平均收視一直冇過30點，成績認真麻麻。但劇中扮嫩版李麗珍嘅王敏奕（Venus）因為夠省鏡成功彈出，連被踢爆背李心潔偷食李悅彤嘅彭順，亦已一早睇中Venus，成為佢關注18𡃁模其中之一。不過Venus已名花有主，花主就係曾志偉個仔曾國祥，佢哋拍拖半年，𠵱家不知幾sweet，乜異性埋佢身，佢都無反應㗎喇！<br>上周五（5月30日）大約晚上8點半，Venus同男友曾國祥齊齊現身中環，拍拖食快餐，雖然同行仲有兩、三個朋友，但Venus全程只黐實男友，半步都冇離開過，其間又不斷喺男友耳邊講嘢，但曾國祥就好似冇乜反應。</p><p>跟未來老爺開工
</p><p>由於餐廳需要先購票，兩個人企喺收銀枱前面揀嘢食揀咗好耐，Venus諗到食乜後，本來企喺男友左手邊嘅佢，仲忽然紮紮跳，走到男友面前大施冧功，完全當其他朋友冇到，曾國祥就負責替女友order。Venus同男友拍完拖，第二日就去澳門做嘢，同場仲有未來老爺志偉㖭。<br>採訪、攝影：畢紹基</p><p>【壹錘定音 . 李慧玲】6月4日正式開咪！<br>收聽方法：請留意【壹錘定音】facebook專頁！<br> https://www.facebook.com/hammerout.hk  </p></body></html>