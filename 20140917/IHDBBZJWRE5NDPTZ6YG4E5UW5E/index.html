<html><header><meta charset="utf-8"><title>【收市閒情】機會留畀無準備好的人</title></header><body><h1>【收市閒情】機會留畀無準備好的人</h1><p>今朝一起身，電視上那個「8」字，唔使返工，令我內心頓時踏實起來。為咗戰勝情敵賤Tim，我一定要成功搶iPhone送俾阿怡！<br><br>令我稍為感到意外嘅係，繼噚日豐澤網因iPhone而死後；今朝iPhone開放預約，香港人竟然咁啱罕有地放「打風假」（定係打「Phone」假？）。原來在iPhone面前，「李氏力場」係咁不堪一擊。<br><br>依家7時59分，仲有1分鐘時間。我唔可以再浪費機會，因為為咗呢一日，我呢兩日不停咁刨iReserve攻略，Apple ID、網址、手機全部準備就緒。因為阿媽自細教我：「機會係留俾有準備嘅人。」今次只許成功，F5準備中！<br><br>踏正8時正，出乎意料外，我竟輕易進入iReserve版面。不過，要Send SMS？呢個Step冇攻略講過嘅？唔使騰，No Problem，都話，『機』會係留俾有準備嘅人，手機在手，SMS即Send！<br><br>唔 Send猶是可，一Send把幾火！那個SMS，我Send了一次，Send唔出；第二次，又Send唔出。Resend又Resend，那個感嘆號可唔可以唔好再出現！你嘅出現，只會令我想歇斯底里地喊一堆標點符號！與此同時，facebook不停有人曬命的說：「Send到啦！」。到底咩事？我用開嗰廢嘅電訊商，成日同我講話要加隧道費，到底你條隧道係咪通往黑洞？終於15分鐘過去了，遊戲玩完……<br><br>阿媽嗰句「機會係留俾有準備嘅人。」終歸再一次傷透我心。上星期五，我何嘗唔係做足準備？結果，人哋輸在起跑線，我就輸在「選取」鍵。<br><br>唔講iPhone啦，07年賤Tim買阿里巴巴賺錢。所以自阿里巴巴話要整體上市後，我就一直做功課，年報、新聞，全部倒背如流，準備做足！只要當香港有得抽，我就實瞓身。點知，一個唔該，話咩同股同權唔啱規矩。作為小散戶，我理得你咩股咩權，有得升就得啦！<br><br>點解，買iPhone又係咁，買阿里又係咁，命運之神係都要迫我等「掛牌日」先可以高追？到底係我錯，網絡商嘅錯，定係世界嘅錯？突然，一個 WhatsApp傳來，打斷我的思緒，是女神阿怡的WhatsApp：「明仔，我今晚同Tim食飯，慶祝佢中咗六合彩三獎呀，Sorry，要甩你底啦。」<br><br>由細到大，阿媽昆我嘅事好多，估唔到我要到今日廿幾歲人，先知原來「機會係留俾有準備嘅人」呢一句，就等如「唔聽話俾拐子佬捉左你」「食蔥會聰明啲」「呀媽幫你儲起啲利是錢」「踩水氹會俾差人叔叔拉」「升上大學唔使讀書」呢啲，統統都係一個大話。<br><br>呢個時候，朋友在facebook Share一篇文，係小豬羅志祥講嘅，佢話：機會，是留給「沒有準備好」的人。<br><br>by千頌C@堆填區<br> http://fb.com/winbigwok  </p><p>【動Live】iPhone 6搶先玩，朝9晚5全港巡迴試機<br> http://bit.ly/liveiphone6  </p></body></html>