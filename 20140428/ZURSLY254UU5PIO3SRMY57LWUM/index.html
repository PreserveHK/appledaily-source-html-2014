<html><header><meta charset="utf-8"><title>異動空間：氣氛肅殺靠邊站 - 魏力</title></header><body><h1>異動空間：氣氛肅殺靠邊站 - 魏力</h1><p>如股市有四季，港股已步入嚴冬，交投疏落，氣氛肅殺，MSN、fb只剩極少人講股，財經新聞的點擊率都唔見一截。究竟跌乜？問十個人，十個都「木宰羊」，藉口都搵唔到一個，相當詭異。以拳賽作比喻，淡友拳拳到肉得嚟又點到即止，睇住嚟食，絕對係高手所為；相反，好友套路被睇穿晒，淡友走位靈活，輕鬆左閃右避，好友打空氣，仲要硬食多一拳，可見雙方實力差幾班，不想口腫面瘀，還是不宜落場肉搏。<br>整體而言四分之三股份下跌，創52周新高僅13隻，52周低位則達26隻；恒指及H指成份股各得兩隻升，可見跌勢全面。而恒指已跌穿晒各主要平均線，MACD熊差擴大，月線圖更現陰燭「射擊之星」，相當不利。金融海嘯以來上升軌約處二萬一，屬最後防線，一旦失守就大檸樂。<br>異動股方面可留意PR公司皓天財經（1260）。截至3月底止，皓天下半財年已至少做咗26隻IPO，包括保利文化（3636）、老恒和（2226）、光大銀行（6818）等，收入應幾和味，現價PE 10倍，息率近6厘，有吸引力。上日炒起半成，收1.28元，料可挑戰52周高位1.35元。</p><p>魏力<br> http://www.facebook.com/2012jason </p></body></html>