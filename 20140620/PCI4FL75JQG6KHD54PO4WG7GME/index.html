<html><header><meta charset="utf-8"><title>大棋局：A股勿睇得太淡</title></header><body><h1>大棋局：A股勿睇得太淡</h1><p>對散戶嚟講，股市係用嚟炒上落；對莊家嚟講，股市仲有一個功能，就係借錢。中國點解咁想引入外國勢力，要A股納入MSCI？事關中國股市由2007年開始被玩謝，成個場只為坑殺股民同圈錢，過咗咁多年內地股民仍然每日媽媽聲。「中國轉捩點（二）」提過中國要谷M2，唯有將融資集中喺銀行借貸，其中一個原因就係股市個場被玩謝，呢條融資渠道斷纜，所以有能力嘅公司都嚟香港買殼搞隻H股。但齋靠銀行借貸谷M2人民幣遲早變陰司紙，所以搞旺A股個場係必然嘅一步棋，搞註冊制亦為執靚佢，因此A股不宜睇得太淡。<br>另一步棋係放寬控股權。熟悉近代中國史嘅應知內地字面上國家資源公有制。公有制兩大弊端，一為效率，二為賺錢自己袋蝕錢國家揹。中央又唔敢完全市場化，所以放控股權，自己繼續揸莊。中國經濟放緩，放控股權整頓國企，就係釋放生產力，所以中國唔易爆煲。現時太多制度關節位壓抑生產效率，每次經濟危機只係逼共產黨進一步市場化。今次A股唔能夠納入MSCI，只係未講掂數。要大行和基金接貨，當然要俾人賺。問題唔係指數高低，癥結只在資本賬一事上。<br><br>Mr. Tregunter<br>本欄逢周五刊<br><br>出註：作者為《地利根德閣》blogger，著作有《樓市撈底攻略》</p></body></html>