<html><header><meta charset="utf-8"><title>一周兩件：博松景又爆升 - 錢雋</title></header><body><h1>一周兩件：博松景又爆升 - 錢雋</h1><p>「一周兩件」逢周二、五見報，又到半年時，其間在去年8月20日主打松景科技（1079），三日升咗2.1倍，到噚日依然累升超過130%。<br>最架勢堂係華彩（1371），去年9月24日到家陣，累升超過500%；又10月11日主打通達（698），寫喺股價微時，家陣累升108%，全世界熱捧。12月10日中國星（326）及17日橙天嘉禾（1132），都翻半番。<br>翻兜第一隻股就係松景，博另一次井噴上升。</p><p>目標0.63元</p><p>松景主打自家「XFX」品牌電腦顯示卡，及「Aviiq」移動數碼相關產品，啱啱公佈今年上半年度業績，純利就增長咗1.4倍到2,330萬銀。<br>上年祖國遊戲產業，網頁遊戲銷售達160億銀人仔，用戶規模3.38億。睇到嘅係，手遊雖則大行其道，但網遊一啲唔削，再加埋平板電腦及智能手機大為暢銷，松景兩瓣業務，食到應一應。又通常下半年係淡季，但松景食住個勢，新推AMD/XFX R顯卡系列，兼且主攻主流市場，需求強勁，所以對下半年係審慎樂觀。<br>估計松景今年全年EPS，keep住翻一番到3.4仙，預測PE得10.8倍，而PB只得0.59倍。場內移動產品配套股，AV Concept（595）PB貼近1倍，預測PE過30倍，上邊主打手機外殼嘅通達，PB兩倍。松景平一大截。<br>又松景市值得3.4億銀，街貨市值得1.47億銀，該集團上年11月飆升過後，打橫行咗成季，而唔係大散，好似醞釀啲乜嘢咁。排除種種可能，松景橫行咁耐係等爆，只係以NAV 0.63元做目標，都要升70%。<br><br>錢雋<br>細價股專家<br>本欄逢周二、五刊出</p></body></html>