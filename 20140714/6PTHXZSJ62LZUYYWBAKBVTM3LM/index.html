<html><header><meta charset="utf-8"><title>梁耀忠被斥喝：議員大晒呀？</title></header><body><h1>梁耀忠被斥喝：議員大晒呀？</h1><p>街工立法會議員梁耀忠，61歲，從政逾30年，在7月2日預演佔中首嘗被警方拘捕、搜身、被呼喝：「議員大晒呀？」<br>「我第一次俾警方抬。我係嗰行最後一個，隔籬係陶君行，阿陶被抬走，得我一個喺街度……有個軍裝想屈我手，新界東北（示威）嗰次知道咁屈會好痛、好傷，我捉住佢手指，話你唔好屈我手，佢想發火、發嬲，我不斷罵：『我已經同你行緊，你仲要屈我？』佢就好無奈，終於照行唔再整我。」</p><p>「係咁擰同學塊面」
</p><p>「我最唔開心見到警察將同學塊面係咁擰係咁擰，我哋和平示威，真係和平。」一場史無前例的大規模拘捕行動，梁耀忠看到的是警方對示威者的敵視，踐踏人權。「陶君行喺我前面，不斷大聲講：『我行緊啦，你仲鍊住我做乜』，好大聲鬧個軍裝。咁我見軍裝完全唔理佢，好離譜，人哋都行緊做乜仲鍊住人，我就話佢，你知唔知個軍裝點樣？佢凶神惡煞望返轉頭，好似想打我咁，我睩大雙眼繼續話：『你好放手喇！』你知唔知佢跟住點講？佢話：『議員大晒呀？』好惡好大聲咁講。」<br>511位被捕者中，15人是街工成員，他們相信面對中央、港府一浪接一浪的打壓，惟有反抗才能推動社會向前行，抗爭行動陸續有來，但呼籲大前提「要自己保護自己」。<br>「梁振英（7月2日後）話逐個抬係浪費警力，今次500人，下次5,000或者10,000人，你就唔逐個抬，而係用水炮、催淚彈、橡膠子彈。我就擔心呢樣嘢，第二個人我唔憂慮，但梁振英我會憂慮，因為特首選舉時唐英年講『你呃人』，就係話佢唔認講會出動解放軍，佢個心一直係咁，警務處處長曾偉雄係佢爪牙，梁振英下令，曾偉雄唔會抗命。」</p></body></html>