<html><header><meta charset="utf-8"><title>隔牆有耳：戴耀廷青靚白淨　余若薇食雪條學生相晒冷撐罷課 - 李八方</title></header><body><h1>隔牆有耳：戴耀廷青靚白淨　余若薇食雪條<br>學生相晒冷撐罷課 - 李八方</h1><p>佔中未動，罷課先行，學生為爭取普選義無反顧，試問一班大人，又點可以袖手旁觀？《壹錘定音》最近發起「一人一相撐學生」運動，呼籲各界喺facebook以標籤「#全城撐學生」貼上學生照，力撐罷課學生，唔少政界中人已經響應，花樣年華嘅那些年，一次過大晒冷！</p><p>袋巾深信可撼動高牆
</p><p>公民黨幾位領導，包括主席余若薇同黨魁梁家傑，前者post咗聖保羅男女中學時代孖辮妹食雪條嘅純情照，袋巾亦大晒九華型仔學生look。袋巾仲「觸相生情」，話當年做學生會主席，經常組織同學落區，關心家國，思考公義，強調學生向來都係推動歷史向前嘅動力，深信佢哋終可「撼動」高牆。變咗光頭陳嘅Tanya都貼聖心孖辮相，佢話細個讀書好頑皮，好彩有好老師同好校長，估唔到做咗中女，學生反而成為佢嘅老師。<br>變咗光明頂嘅佔中三子呢，年屆70嘅朱耀明貼咗一張班房學生照，話今日有年輕人凝聚一股力量護城，雖然自己「年雖長，力雖弱」，亦會盡力支援；陳健民亦用四正校服look打氣，「希望同學知道，你們生活在一個考驗良知和勇氣的時代」。年少時被指似劉華甚至張國榮嘅戴耀廷，貼咗張青靚白淨文青秀氣相，坦言見到學生嘅熱情同進取，不得不承認自己有啲迂腐喎。<br><br>李八方<br>mailto:pf_lee@appledaily.com</p><p>【動LIVE】萬人罷課　蘋果全程直播：<br>和平佔中： http://occupycentral.appledaily.com <br>YouTube： http://bit.ly/occupycentral  </p></body></html>