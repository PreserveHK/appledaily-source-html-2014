<html><header><meta charset="utf-8"><title>中環在線：情深高歌《悲秋風》陳德霖處女唱 - 李華華</title></header><body><h1>中環在線：情深高歌《悲秋風》<br>陳德霖處女唱 - 李華華</h1><p>高官時興唱歌搞氣氛，最出名當然係有「官場技安」之稱嘅平機會主席周一嶽，商務及經濟發展局局長蘇錦樑亦曾自彈自唱，估唔到連一向唔多出聲嘅金管局總裁陳德霖（Norman）亦玩埋一份，噚日喺每年一度嘅傳媒聖誕聚會，處女下海，一展歌喉，而且係高音準、中音靚，造藝不凡㗎。</p><p>近期頻展示軟實力</p><p>陳總噚日唱咗三首歌，頭兩隻，陳總同傳媒朋友夾檔合唱，包括張學友、湯寶如嘅《相思風雨中》，同埋鄧麗君嘅《月亮代表我的心》。不過，講到陳總嘅飲歌，睇怕非最後一首，佢親自點唱七十年代鄭少秋嘅粵語金曲《悲秋風》莫屬。<br>呢首歌由佢夥拍該局助理總裁（機構拓展及營運）陳維民一齊唱，當在場人士都頴晒頭，唔知「悲秋風，碎春夢」係乜東東之際，外號「攞命」嘅Norman已經幾乎倒背如流，唔使望住字幕就可以自由奔放咁高歌，睇嚟似係有備而戰，應該仲係連沖涼位都唔放過，經過密集式訓練嘅結果。<br>陳總近期頻頻展示軟實力，繼早前喺中大崇基學院畢業禮，發表青年時期挫折嘅有heart勵志演講後，今次再慷慨獻藝，都算突破。<br>據賓架界話，未聞陳總公開唱歌，連財資市場公會周年晚宴，即使同業及金管局中人輪流上台表演，佢都未露過一手。舊年傳媒聖誕聯歡，陳總亦只係同大家玩遊戲，鬥摺飛機，估唔到今年佢老哥雅興大發，看來唱歌先係佢杯茶。<br><br>李華華<br>mailto:LiWaWa@AppleDaily.com</p></body></html>