<html><header><meta charset="utf-8"><title>中環在線：接受挑機　15人應戰周凱旋淋冰濕身 - 李華華</title></header><body><h1>中環在線：接受挑機　15人應戰<br>周凱旋淋冰濕身 - 李華華</h1><p>由美國傳到嚟香港嘅Ice Bucket Challenge（冰桶挑戰）相信唔使再多作介紹，就連超人李嘉誠嘅紅顏知己、維港投資掌舵人周凱旋都玩埋一份！話說佢喺噚日凌晨4點，收到美國科技公司Waze嘅CEO Noam Bardin喺facebook點名挑機，下午兩點幾佢就喺維港投資嘅facebook宣佈接受挑戰。<br>周凱旋唔係單拖，帶埋成個團隊一行共15人，噚日下晝5點喺山頂柯士甸山道嘅公眾地方淋冰水。事前大家最想知道周凱旋着乜應戰，原來佢都只係一身簡單套裝返工look，配閃閃耳環，加副黑超。喺呢條50秒嘅短片，周凱旋講咗20秒開場白，話多謝邀請之類，然後就全部人一齊舉起白色半透明水桶，淋過痛快。</p><p>雷軍向郭台銘下戰書</p><p>周凱旋雖然要濕身，不過髮型就冇亂到喎，佢隨即除低黑超，向人造蛋商Hampton Creek嘅CEO Josh Tetrick、英國時裝設計師Stella McCartney同埋人工智能開發商Viv Labs創辦人Adam Cheyer挑機。按遊戲規則，對方要喺24小時內決定淋冰水、捐錢，還是兩樣都做。周凱旋除咗淋水，都有捐錢畀香港同美國嘅肌健協會。<br>呢個淋冰水活動亦傳到去內地，小米創辦人雷軍噚日亦喺北京接受淋冰水挑戰，之後向劉德華、台灣富商郭台銘同百度李彥宏下戰書，郭台銘就叫大家今日等住睇。<br>而公民黨陳淑莊噚日下晝亦接受康宏（1019）主席王利民挑機，到金鐘添馬公園淋個飽。<br><br>李華華<br>mailto:LiWaWa@AppleDaily.com</p></body></html>