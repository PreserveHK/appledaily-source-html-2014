<html><header><meta charset="utf-8"><title>西環集中營：為救周融再抹黑肥佬黎 - 季陶</title></header><body><h1>西環集中營：<br>為救周融再抹黑肥佬黎 - 季陶</h1><p>周融與一班反佔中骨幹分子搞舉報罷課熱線，季陶聽聞，周融原本想利用此熱線向西環邀功，怎知弄出個大頭佛，不但遭教育界鬧爆，還令學民思潮「食住上」為中學生罷課宣傳，傳聞西環及左派驚周融這堆「蘇州屎」越搞越麻煩，甚至為罷課造勢，密謀日內再出「秘密武器」轉移視線──推出第三波黎智英電郵！</p><p>舉報罷課熱線惹左派不滿
</p><p>有知情人士稱，今次舉報罷課熱線實非西環「㩒掣」，而是周融、程介南、吳秋北等一班反佔中骨幹分子想邀功，向西環獻計，怎知其「互相揭發」的文革手段，不但觸怒教育界，連左派陣營也有人不滿，事關他們不少人也對文革時的「互相揭發」行為心痛惡絕，雖然他們不敢公開批評周融，卻私下表明不會幫手、劃清界線。<br>至於早已看不順眼周融的建制派，無不「掩住半邊嘴笑」，「個個等住睇周融今次點死！」有建制派笑言，以周融無恥程度，「佢龜縮一排，見風聲冇咁緊，就會再出嚟搵反佔中着數」。<br>但周融「玩死自己」是一件事，西環及左派擔心今次「蘇州屎」，會為學生罷課造勢，所以要想辦法補鑊。有政界中人聽聞，其中一個補鑊方法是短期內再爆黎智英電郵，又想用抹黑泛民及肥佬黎轉移公眾視線。但也有建制中人笑言，肥佬黎電郵「用咗咁多次，已經冇新意」，質疑「肥佬救張融」這招是否有用。<br><br>季陶</p></body></html>