<html><header><meta charset="utf-8"><title>智取大市：亞太衛星平靚正值博 - 晉佳</title></header><body><h1>智取大市：亞太衛星平靚正值博<br> - 晉佳</h1><p>人行放水，中資股終於威番一日，H股指數喺9日RSI雙底背馳之下，有番個178點嘅反彈，噚日跑贏番恒指，建行（939）升3%，都唔知幾耐冇試過。風水輪流轉，本欄上個月推介嘅濠賭股，都出現調整，銀娛（027）噚日逆市跌1.6%。<br>雖然聯交所資料顯示，銀娛主席呂志和增持67萬股，有好消息撐住今日股價，不過，銀娛、金沙（1928）已經齊齊出現9日RSI三頂背馳，反映升勢一浪弱過一浪，噚日逆市跌，更顯示有腳軟迹象。<br>消息面方面，臨近農曆新年，隨時又有打擊賭業嘅反貪腐消息出現。股價又貴咗，又可能會有潛在壞消息，呢一刻濠賭股值博率，已經有別於個幾月前，所以筆者建議先行食糊。</p><p>資金明顯沽強買弱</p><p>除濠賭股外，前排炒起嘅概念股普遍都要回吐，明顯資金沽強買弱。另外，港匯又轉弱，係近半年嚟第一次，反映資金可能離開香港，目前趨勢已成，相信資金唔會突然又走返嚟香港，同時強勢股估值已經相當高，絕對有局部地區性嘅牛三feel，高處不勝寒。<br>幾項因素夾埋之下，唔覺唔覺整體港股風險因素已經大增，達到紅色火災危險警告訊號，投資者無論持有濠賭股lead住定係中資股捱價，都有減持需要。<br>其實喺強勢熱門板塊同傳統中資股之間，仍然有唔少具質素二、三線股，股價偏強但未至於濠賭科網手遊咁誇張，未來反而可能係一條出路。<br>敏華（1999）月中發完盈喜後，前兩日創14.62元嘅52周新高，然後急回，但噚日又升番3%。冷門嘅亞太衛星（1045），噚日突破10元，創16年新高，之前錢荒時股價跌都唔點跌，係實力表現。<br>亞太衛星主要業務係買衞星再租畀下游用，業務同利潤率偏向穩定，舊年佢用喺生產嘅衞星基本滿負荷，然後舊年下半年向母公司租用7B衞星，估計下半年生意係會多咗，但未知會唔會下半年就補得返租衞星條數嘅開支。</p><p>創16年新高　已無蟹貨</p><p>公司亦有訂購新衞星，估計2015年9月投產，只要行業需求平平穩穩，長遠收入同盈利預計可以增加。舊年年度化市盈率11倍左右，未來兩年盈利有條件上升，估值合理，再睇埋而家其他個股估值咁貴，11倍市盈率、業務穩定嘅股份，已經有一定吸引力。<br>亞太衛星現價係16年新高，所以樓上已無蟹貨可言，估計短線升一成左右唔太困難，現價買上望11.5元。<br>至於中線持有，要睇大市狀況如何變化，只要冇歐債危機出現，亞太衛星去升到13元都唔太難，坐住且戰且走亦得，明顯跌破9元上升軌就要止蝕。<br><br>晉佳<br>本欄逢周三刊登</p></body></html>