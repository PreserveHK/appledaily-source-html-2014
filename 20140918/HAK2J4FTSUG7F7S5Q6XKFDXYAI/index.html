<html><header><meta charset="utf-8"><title>中環在線：中移奚國華腳頭唔好？ - 李華華</title></header><body><h1>中環在線：<br>中移奚國華腳頭唔好？ - 李華華</h1><p>華華之前講過，中移動（941）董事長奚國華都幾黑仔，好似佢上個月喺業績會上聲大大話，中移動首批賣iPhone係「必須的」，諗住威返次，點知中國遲遲都無得賣，日前喺台灣被問到，呢次奚總只好話目前無任何iPhone 6嘅消息，相當無癮，又一次黑過墨斗。奚總做咗中移動董事長三年，期間大部份時間股價都低迷，每次股東會都俾股民問責，任奚總如何有耐性同小股東解釋，班股東都好似氣未消咁。當年王建宙主政期間，第一個話要引入iPhone，結果俾對手聯通（762）、中電信（728）爬晒頭。到奚總接棒有得賣iPhone，又遇上國民歡喜大屏機，反應麻麻。到終於等到蘋果肯出大屏機，以為呢次掂，結果都係差臨門一腳。<br>仲有，中移動最近重返紅底股（近日已跌穿100蚊），理應有得向股東交代，但到出年5月先開股東會，到時真係唔知咩事。一句到尾，黑仔。</p></body></html>