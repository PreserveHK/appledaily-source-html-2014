<html><header><meta charset="utf-8"><title>馮仁昭四圍超：欣宜簽約扮企鵝　心妍錫錫 - 馮仁昭</title></header><body><h1>馮仁昭四圍超：欣宜簽約扮企鵝　心妍錫錫 - 馮仁昭</h1><p>鄭欣宜噚日喺海洋公園搞咗個記者會，宣佈佢加盟星娛樂唱片公司，師姐關心妍仲神秘現身，力撐師妹！聽到師姐話大家係一家人，乜嘢情況都會保護，欣宜即刻好感動，喺台上兩個人仲即刻眼濕濕咁錫錫同抱抱㖭！不過欣宜見到啲鬼就鬼咁驚青，拎住張紙巾遮住塊面，仲話自己唔會拍驚慄片！</p><p>開騷等陣先</p><p>入咗行6年嘅欣宜話希望可以做番自己，令更多觀眾鍾意同接受，佢仲話：「之前我好乖，公司叫我做乜就做乜，但係𠵱家要做番一個真實嘅我！」近期欣宜嘅身形都圓潤咗好多，但係佢話：「公司完全冇叫我減肥，我領略到無論點都唔會瘦得過人哋、靚得過人哋，但係做自己冇人會比我叻！」酬勞方面，欣宜話係一個開心嘅合作，不過講到幾時開演唱會，佢就話：「我唔敢同公司提出，出吓歌先喇！」<br>欣宜喺台上仲扮企鵝，原來佢前排去咗海洋公園做義工，仲話個地方對佢好有回憶，佢話：「以前細個有同媽咪嚟，嗰陣我好大膽，好想試吓玩過山車，但係唔夠高，就算喊晒媽咪都冇辦法！」<br>撰文：馮仁昭</p><p>【三個粉絲去首爾】<br>追星實錄，即上韓劇讀:  http://hk.apple.appledaily.com/kstar  </p></body></html>