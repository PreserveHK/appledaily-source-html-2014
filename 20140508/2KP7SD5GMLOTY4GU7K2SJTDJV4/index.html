<html><header><meta charset="utf-8"><title>體壇拾趣：東方雙煞dunk爆港籃</title></header><body><h1>體壇拾趣：東方雙煞dunk爆港籃</h1><p>本地乙組籃球聯賽一向俾人忽視，但近日就有一支東方籃球隊彈起。呢支新軍搵咗兩位前NBA發展聯盟球員Bryant Austin同Reggie Johnson（中）加盟，前晚仲同甲一勁旅福建友賽，贏71:66。不過，聽講球隊老闆想保持低調，所以仲未肯正式向傳媒介紹呢對黑雙煞！<br>事緣搞開足球嘅東方老闆，今季想喺籃球界有一番作為，於是透過美國球探搵咗Bryant同Reggie，加埋一班前甲一球員，希望可以奪冠升甲二。Bryant曾經喺上季效力Fort Wayne Mad Ants ，而Reggie就打緊Delaware 87ers。<br>球隊前晚喺土瓜灣體育館友賽福建，臨尾身高逾2米嘅Bryant掟板，由身形龐大到成隻熊咁嘅Reggie「拆你屋」。呢次alley-oop，搞到福建主將鄭錦興都俾佢撞低，阿興事後話：「嗰刻我反應唔切，如果唔係即刻走開，話晒佢都成300磅，唔講得笑！」</p></body></html>