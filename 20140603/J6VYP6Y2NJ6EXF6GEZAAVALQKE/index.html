<html><header><meta charset="utf-8"><title>異動空間：適應市場改炒法 - 魏力</title></header><body><h1>異動空間：適應市場改炒法 - 魏力</h1><p>港股頂住二萬三，月結適逢MSCI指數換馬，成交上返754億銀，但撇除相關買盤，大約都係500幾億銀。炒開二三線嘅魏力呢幾日嘗盡苦頭，以擎天（1297）為例，上周四擺明向下突破，翌日居然大反彈，打錯靶實在洩氣！仲有隻中信21（241），過去一周兩度突圍皆無功而還，正路係走為上着，豈料上日最尾5分鐘內由6蚊掃上6.4，完美突破旗形，真係激到嘔血！高位追入本來唔係問題，但呢期高追中伏多不勝數，心理壓力超大，影響正常判斷，好多平時易過食菜的決定，突然需要付出比求婚更大的勇氣，猶豫一輪機會溜走了，又錯過賺錢機會。<br>安慰自己「這些機會不是屬於我的」，根本無助紓緩不安情緒，點都要諗計解決。一於反其道而行，由三箭頭改打「九零一」，只吼股份低撈，結果中咗金山軟件（3888）、IGG（8002）及高陽科技（818），埋單雖然賺唔多，總算一吐烏氣。業績省鏡而處於低位的股份，可留意慧聰網（8292），首季多賺109%至4,230萬人仔，加上已獲批內地互聯網金融牌照，以及轉主板憧憬，絕對有條件再起動，反彈先睇20蚊，失守16蚊止蝕。<br><br>魏力<br> http://www.facebook.com/2012jason </p><p>【壹錘定音.李慧玲】6月4日正式開咪！<br>收聽方法：請留意【壹錘定音】facebook專頁！<br> https://www.facebook.com/hammerout.hk  </p></body></html>