<html><header><meta charset="utf-8"><title>國壽飆9%　內銀工中建漲逾3%中資股喪升　散戶掟　基金揸</title></header><body><h1>國壽飆9%　內銀工中建漲逾3%<br>中資股喪升　散戶掟　基金揸</h1><p>【本報訊】中資股喪炒，散戶狂掟、基金死揸！人民銀行聖誕派禮物，調整存款統計口徑變相降準，H股指數昨一度勁飆近半成，內銀、內險及內房股瘋狂上揚，國壽（2628）勁升8.7%，成為表現最佳藍籌。不過，散戶普遍認為高處不勝寒，已急不及待將多年蟹貨鬆綁；相反，有基金指中資金融股估值未過火，相信明年初仍會有一輪炒作，堅持繼續持貨過新年，基金硬撼散戶之戰一觸即發！<br>記者：林靜</p><p>有散戶埋怨，「又話違規又話壞賬，我都入晒腦，點樣買呀？」本報昨走訪中環一間證券行，散戶李太劈頭第一句指，內銀股早前負面消息太多；同樣地，散戶譚先生承認自己不敢高追已「走寶」，但亦不以為然，並指除非國壽回落至每股25元才考慮，目前繼續買賣「自己熟悉」的本地企業或濠賭股，博追落後。</p><p>霸菱：內險估值唔過份</p><p>事實上，經紀林小姐稱，雖然昨日約六成客戶都是查詢內銀、內險及證券等中資金融股，但不少人實質是吼位沽售蟹貨，如國壽在每股28及29元水平不斷有人獲利或鬆綁，即使昨升抵30元時有人查詢能否高追，但真正入市者少。本報昨透過電話訪問140名散戶，發現高追的受訪者只得6%，其餘大部份均按兵不動（見圖）。<br>基金則見強大持貨意欲，甚至有加注準備。霸菱資產管理亞太區股票投資董事方偉昌表示，即使本周不會特別再追貨，但內險及券商股估值仍「唔過份」，會堅持持有；豐盛金融資產管理董事黃國英表示，昨已出擊吼表現相對落後的內房股入貨，本周續博A股「發癲」，但在內地孖展融資高企下，不看好券商股。</p><p>A股續升　創近5年新高</p><p>在「放水」效應下，中資金融股昨持續狂歡，除國壽外，平保（2318）亦彈7.5%，連同升幅齊齊逾3%的工中建三大行，五股合共進貢恒指209點，貢獻半壁升市；其餘受惠資金舒壓的中資板塊如基建、內房及券商股亦見炒作，惟H股升幅全線不及A股（見另文）。<br>大市方面，滬綜指在聖誕期間兩日彈6.2%，昨反覆再有0.3%進賬，報3168點，首超越2010年底水平創近五年高。港股昨復市發力追升，恒指高開1.5%後一度彈518點或2.2%，收報23773點，升423點或1.8%；H指更見瘋狂，一度勁升556點或4.8%，埋單報12019點，升461點或4%。全日主板成交額804億元，當中沽空只佔8.3%。<br>瑞信私人銀行大中華證券研究主管周雯玲表示，目前基金持有的中資重磅股仍不足夠，不排除在新年假後會有追貨潮，明年初指數或波動，亦意味H指有機會追落後。</p><p>【基金揸貨博升】</p><p>豐盛金融資產黃國英：「內地散戶買賣凶狠，唔好話佢哋，我都試過揀貴啲嘅A股買，嗰邊儍咪陪佢儍埋一份，又唔係要做人世。今個星期會繼續博A股發癲，但會揀相對落後嘅內房股。」</p><p>霸菱資產管理方偉昌：「A股流動性充裕，股民投資組合由創板股轉到大股，表現自然較好。本周不會特別再追貨，但內險及證券估值唔過份，堅持揸住先，會揀選其他基本因素欠奉的板塊套利。」</p><p>【散戶陸續落車】</p><p>經紀林小姐：「近日客戶主要查詢中資金融股，例如國壽，但不少人在28至29元水平已經獲利或者將多年蟹貨鬆綁，目前有貨者唔多，到30元水平見到有人心郁入市，但有行動嘅好少。」</p><p>經紀呂先生：「內地樓市唔太樂觀，客戶普遍唔會掂內銀股，大家已經有戒心，但內險同基建就仲有部份人入手。不過，就算客戶有玩H股，都唔會考慮買A股，香港已經大把嘢玩啦。」</p></body></html>