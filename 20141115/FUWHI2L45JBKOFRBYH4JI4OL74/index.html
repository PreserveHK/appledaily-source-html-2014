<html><header><meta charset="utf-8"><title>被嘲借病母上位芷晴嬲爆美棋放毒針</title></header><body><h1>被嘲借病母上位<br>芷晴嬲爆美棋放毒針</h1><p>黃美棋和黃芷晴被視為港視孖寶，經常結伴出活動搵錢，但原來私底下面和心不和！有指美棋BB經常在背後講芷晴壞話，覺得對方靠父蔭，還借母親患病做宣傳，據聞芷晴為此大發雷霆，昨日她在電話中承認有聽聞對方講自己壞話，曾為此事唔開心，但美棋為保形象則矢口否認，並謂：「咁缺德嘅嘢我點敢講？」小花內鬥，頓變羅生門。</p><p>一向予人好pure好true的黃美棋最近接連惹是非，有指她犯眾憎，經常見高拜見低踩，又私下接工作令前經理人Chili被炒，美棋在報道出街當日淚眼漣漣以示清白，但晚上出席陳曼娜生日派對卻開心狂歡，被人唱爆好好戲！</p><p>「唔知點解咁講」
</p><p>據一位幕後人員透露，美棋BB向來是獨孤精，與「勁敵」黃芷晴更早傳心病。有指向來受高登仔力捧的美棋自覺憑實力上位，所以一直看不起一班星二代如芷晴、姜麗文（Lesley）、姜文杰、陳宇琛等靠明星父母入行，當中最眼紅芷晴有老竇黃日華事事撐腰，劇集一部接一部，還能經常跟自己一起出席活動。<br>有人曾見過二人合照時，美棋BB刻意用身體遮住芷晴半邊身，還會借故攝在中間位，不讓芷晴企正。另一次活動上，有線原欲一起訪問芷晴和美棋，但芷晴正接受文字記者訪問，美棋不耐煩，竟然發𤷪𤺧說：「唔使等佢啦，我自己嚟。」但由於不想斷自己米路，所以兩人一直人前扮老友，私下就面左左。<br>不過芷晴最忍無可忍，是被美棋說自己借媽媽梁潔華患癌事件周圍宣傳，芷晴覺得受委屈，嬲到爆向身邊人狂呻。芷晴昨日在電話中直認說：「係有聽過，但冇乜所謂。」好嬲？她說：「有啲唔開心，唔知點解會咁講，最重要屋企人健康，其他我唔理。可能係一個誤會，媽咪去年12月尾發生事（患病），但大家都係2月先知，所以冇可能係宣傳，記者朋友問都係關心，我咪照答。」有否質問對方？她說：「咁又唔會。」當冇事發生？她說：「係囉。」她表示未曾聽過美棋說她靠父蔭，但仍澄清謂：「我真係唔知佢有冇咁講過啦，可能真係有人咁覺得，但我真係想靠番自己實力，話畀人聽我係做得到，唔再係靠爹哋幫我。」</p><p>暗示難成好朋友</p><p>對於傳被攝位，芷晴哈哈笑說：「我又feel唔到，我高啲企側邊冇所謂，而且我係後輩，佢出道咁耐。」問見面會否尷尬？她說「唔會，私底下冇乜嘢。」芷晴直言與姜麗文較合拍，她解釋：「可能Lesley鬼妹仔，份人熱情咪同人快friend啲，加上我哋住得近會約出嚟食飯，我同美棋可能都係較慢熱。」言下之意似暗示二人難成好朋友。<br>另一邊廂的美棋昨日離港，她透過短訊否認放毒針，並說：「梗係唔真啦！其實佢媽咪身體唔舒服已經好唔開心，我唔覺得任何一個人會用呢樣嘢做宣傳。加上自己都有媽咪，咁缺德嘅嘢我點敢講。」她強調與芷晴關係冇問題，還將是非轉向港視開台，她說：「可能HKTV快開台，所以呢排好多憑空想像，幫我哋秘密宣傳。」<br>採訪：魯吉、嵐山</p><p>【三個粉絲去首爾】<br>追星實錄，即上韓劇讀:  http://hk.apple.appledaily.com/kstar  </p></body></html>