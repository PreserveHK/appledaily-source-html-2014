<html><header><meta charset="utf-8"><title>馮仁昭四圍超：梁潔華抗血癌精神好胃口 - 馮仁昭</title></header><body><h1>馮仁昭四圍超：梁潔華抗血癌<br>精神好胃口 - 馮仁昭</h1><p>喺今年年初有傳黃日華嘅太太梁潔華患咗血癌入院，當時華哥同囡囡黃芷晴只係話啲血出現咗少少問題，直到近排芷晴終於親口證實媽咪患上血癌，已經完成咗最後一次療程，精神都唔錯。</p><p>芷晴：keep住覆診</p><p>前晚芷晴出席喺金鐘舉行嘅《命運交響廳》分享會，芷晴攞咗3張媽咪喺母親節時影嘅相片畀大家睇，一張係佢爹哋同媽咪嘅合照，一張係一家三口嘅相，淨番嗰張就係佢媽咪嘅獨照，喺相度見到梁潔華精神飽滿，芷晴就話媽咪好驚啲朋友太擔心，佢自己都冇諗過大家嘅反應會咁大：「媽咪情況好好，復原進度亦係好好，好多朋友都有打電話嚟關心佢。」<br>係咪即係話完全康復？芷晴就話：「𠵱家要keep住睇報告同覆診，媽咪有時仲精神過我，父親節嗰日媽咪好好胃口，又食羊扒又食豬扒。」不過講到會唔會出嚟見吓大家，芷晴就話暫時唔會，暫時仲休養緊。<br>同場嘅羅力威俾人問到女友雨僑喺網上講「反狗肉節」言論，無端端俾網民鬧爆佢假正義，羅力威話佢唔想評論，但係講到有冇戥女友心痛？佢暗撐話：「能夠喺網上面勇敢發表言論，係一件幸福嘅事，要珍惜一吓𠵱家仲有自由空間發表你想講嘅嘢。」<br>撰文：馮仁昭</p><p>【622公投　我撐普選】毅行直播<br>流動版網頁： http://622popvote.appledaily.com  </p></body></html>