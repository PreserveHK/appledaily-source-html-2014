<html><header><meta charset="utf-8"><title>被靚女電到暈陀陀雷神好得戚忘記風度</title></header><body><h1>被靚女電到暈陀陀<br>雷神好得戚忘記風度</h1><p>呢日(25日)最矚目就係雷神莫雷拉，在晨課時有位外籍年輕美女陪伴左右，但就唔係雷神老婆，不過大家唔好難亂諗，嗰位美女原來只係雷神同鄉巴西記者，特登來香港訪問雷神，拍攝佢嘅策騎生活，了解一下呢位騎師榜一哥嘅馬場雄風。<br>呢位洋妞都算能幹，完全無人幫手，整個攝隊伍只得佢一條友，要做埋cameraman，成朝跟住雷神喺馬場走來走去，真係我見猶憐。雷神有美相伴，自己又做埋拍攝主角，都唔知幾風騷，洋妞跟佢入馬房時，雷神忍唔住笑出嚟，個樣好得戚，反映佢好enjoy，不過有樣嘢要批評雷神，就係佢似乎冇乜風度，女記者揸住重型拍攝器材，行一大段路入馬房，雷神都冇幫手拎吓，又唔係叫你挽鞋，雷神兩手揈揈，似乎唔係咁好喎！<br>講番周三晚(26日)賽事，雷神座騎多且惡，其中第四場「金威勝」上仗用何澤堯跑四班賽，對手太強輸咗，今次返回五班，隻馬上季配雷神兩勝五班賽，人馬夠晒合拍，加上今場抽二檔好位，唔知屆時森巴女記者，會唔會入場拍低雷神嘅贏馬雄風呢？ </p></body></html>