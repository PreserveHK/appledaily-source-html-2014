<html><header><meta charset="utf-8"><title>魚樂無窮：巨騰平到笑急起直追 - 唐牛</title></header><body><h1>魚樂無窮：巨騰平到笑急起直追 - 唐牛</h1><p>要搵近期最強板塊，除醫藥股外，手機設備股肯定榜上有名，比亞迪電子（285）兩個月時間，由6蚊炒到上10蚊，舜宇光學（2382）一個月由10蚊直闖13蚊，升幅全部講緊幾成。從呢個概念出發，巨騰國際（3336）要吼實。</p><p>大股東頻增持有玄機</p><p>巨騰產銷筆記簿型電腦外殼，最新中期業績透露，已染指智能手機殼業務，但現時所佔市場份額不高，貢獻收益比例尚小，故仍未受惠智能手機市場增長。潛台詞係乜？未來將步入高增長也！董事會亦講明，重慶廠房即將投產，金屬機殼產能固然可大幅提升，更期待智能手機殼業務有顯著進步。<br>前景一流，大股東鄭立育亦身體力行掃貨。自9月起已八度增持巨騰股份，涉及股數達十球，講緊半億錢，唔算小數目。最近一注平均價4.6元，僅較現價4.85元低5%，跟風有着數。同樣增持嘅還有基金Alliance Bernstein，最新持股量增至6.02%，掃貨均價達4.626元，較大股東還要高，搶貨心切。<br><br>個個爭住買，同估值平絕對有關。彭博綜合券商預測，巨騰預測市盈率及市賬率分別為7倍及0.81倍，比亞迪電子分別為16倍及1.76倍，巨騰兩個數字均較比亞迪電子折讓逾五成，追落後空間無極限。<br>睇圖表，巨騰日線圖剛突破起自6月嘅下降軌，只要企穩4.8元水平，有望更上一層樓，係咁意用10倍市盈率做目標，已可見6.93元，屆時仍未有耐追上比亞迪電子估值。<br><br>唐牛<br> https://www.facebook.com/tongcow88 </p></body></html>