<html><header><meta charset="utf-8"><title>森巴嘉年華：「俾你貼」唯我獨黐巴神Why Always You？</title></header><body><h1>森巴嘉年華：「俾你貼」唯我獨黐<br>巴神Why Always You？</h1><p>「巴神嘅世界，你永遠唔會明白。」隨住科技嘅進步，連經典嘅「俾你貼」，都有好多人已經轉咗玩網上版。但係巴洛迪利呢個90後就堅持傳統，因為只有傳統版本先可以做到呢樣嘢：貼晒成版意大利都係巴洛迪利。<br>冇錯，巴神就係咁可愛。佢唔識着龜背、單刀要慢步思考人生、會同領隊打交、入完波會除衫晒肌肉、會放煙花燒自己屋企、佢仲會儲齊14張自己嘅俾你貼貼紙，貼晒喺意大利嗰頁，簡直係當其他隊友冇到。當佢完成呢個創舉後，仲要影張相放上Facebook，再加上佢嘅名句「Why Always Me？」如果唔識巴神，真係可能會以為，點解世上會有隊波，啲球員個樣仲難分辨過啲南韓人造人。<br>無論巴神幾自大都好，見到佢呢啲行為，只會覺得佢好可愛，而唔係寸。況且，巴神喺對英格蘭場波，真係有好表現。雖然佢靚到絕嘅窄角度笠射，俾菲臘積基爾卡救到空門，但最後都力壓加利卡希爾，頂入反勝1球，賽後仲被選為最佳球員㖭。不過巴神真係一個超級大細路；日前佢喺球隊嘅操練期間，突然從後抱起咗拿玻里前鋒恩斯治尼，仲轉咗兩個圈。巴神自己就笑得好開心，恩斯治尼就有啲無奈，而包括派路在內，附近嘅隊友都好似已經見怪不怪，乜反應都冇。</p><p>傳雲格有意收「兵」</p><p>雖然麻煩多多，但佢始終都係一個有天份嘅球員，所以巴神都吸引到唔少豪門嘅注意㗎。有傳阿仙奴領隊雲格都打算向AC米蘭提出收購。巴神咁貪玩，會唔會激死教授？如果巴神真係成為槍手，真係邊個激邊個都未知，因為有傳獨具慧眼嘅雲格，睇中咗曼聯兩大「天才球星」基斯史摩寧同湯卡華利，如果要同佢兩個做隊友，我諗被激死嘅，係巴神囉。</p><p>識睇　一定睇蘋果嘅足動世盃：<br> http://worldcup2014.appledaily.com/  </p></body></html>