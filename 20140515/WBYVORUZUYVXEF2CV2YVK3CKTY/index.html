<html><header><meta charset="utf-8"><title>腰痛擔心癌復發　大步檻過司馬燕：樂觀對個病好</title></header><body><h1>腰痛擔心癌復發　大步檻過<br>司馬燕：樂觀對個病好</h1><p>司馬燕前年底發現患上胃癌，為保命把整個胃割走，她樂觀過無「胃」人生，這位娛樂圈抗癌勇士年初身體又出現毛病，再要接受另一輪挑戰。司馬燕和老公吳忠義（Togi Gouw）農曆新年後返荷蘭探親，旅途中受腰痛困擾，馬上回港入院，原來割胃手術時，內臟大執位，腎臟和膀胱間其中一段尿管出現組織增生致閉塞，她下機後即進院，四日內做了兩次手術，傷口長達13吋。<br></p><p>仍要服化療藥</p><p>司馬燕直言最初擔心癌症復發，結果虛驚一場，她昨日在電話中說：「荷蘭之旅第二站去咗比利時，我就開始腰痛，痛到好似生仔咁，我就食住止痛藥坐飛機返港，落機入院即刻做手術，初時都擔心癌症復發，老公個樣驚過我，最後發現係膀胱有部份尿管『卡』住，醫生話再遲啲我就會中尿毒，呢次係大步檻過。」愛妻號Togi立誓再戒牛肉一年，祈求老婆身體健康。不過司馬燕每隔三個月便要入院換一次膠管。<br>至今司馬燕體重不足70磅，仍要服化療藥，加上早前再接受手術，她說：「我胃口麻麻，有時飲咗湯又會頂住，夜晚又瞓得唔好，好容易醒。」<br>司馬燕閉關一個月休養，前日包到冚到中環覆診，昨日又與老公Togi約友人到ifc嘆茶，其後Togi先走，司馬燕偕女友人往血拼，她說：「我都餓行街成個月，醫生建議我行多啲，行街當運動。」司馬燕既看男裝又看內衣，身形纖瘦的她全程精神不錯，笑容滿臉，堅強的她說：「樂觀對個病好，每個人身體都有調節功能，樂觀開心荷爾蒙都會釋放正能量，成日喊苦喊忽都冇用。」司馬燕有意把內地房地產賣掉留給一對兒子。<br>採訪、攝影：比華利、畢紹基、羅德光</p></body></html>