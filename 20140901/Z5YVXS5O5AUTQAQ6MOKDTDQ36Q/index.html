<html><header><meta charset="utf-8"><title>Trader物語：「反恐」第一擊 - 張士佳</title></header><body><h1>Trader物語：「反恐」第一擊 - 張士佳</h1><p>早些時，滬港通大行其道，我也買得較勇，大小板塊都有參與，炒得不亦樂乎，唔少投資者都睇10月前續升無懸念，我本亦甚為樂觀，但手上系統卻響了警號，遂斗膽在上期以「升市的第一個警號」為題，希望大家買貨之餘，要額外小心，一周過去，如大家有重視我們這個預警，應該飲得杯落了。<br>本來已經小心翼翼，見到上周二傳深港通，個市唔單止唔見興奮，第一上海（227）仲反而在這個「好消息」中下跌，似乎已經無力再上。誠然，一個藉口炒咗咁耐，由大股炒到蚊型股，投資者其實已經麻木，而現時放埋深港通嘅消息，都推唔到股價再上，可以相信，市場上嘅購買力已經用得八八九九。所以，我再在電台節目叫大家加倍小心，相信捧場者上周四就唔使如坐針氈。</p><p>四成現金　等撈靚貨</p><p>除咗滬港通深港通之外，其實近日仲有另一個相對少人關注嘅事件值得一提，就係發改委上調非居民用存量天然氣價格，引發燃氣股大跌。唔少人都認為，個別行業因為突發利淡消息出現而急挫，唔算罕見，而燃氣股又唔係重磅成份股，因而相信對大市冇乜影響。不過，其實當中係有暗湧，因為燃氣股向來都穩陣，所以好多基金經理會將防守資金泊入燃氣股，但家陣突如其來咁跌，基金受傷，就會沽出手上其他持股去降低整體風險，對個市會帶來壓力。<br>縱然如此，我並非看淡後市，只係明知手上貨多，跌過區區幾百點，心理上都會唔舒服，震倉往往在臨升前最厲害，到時手一軟，就會用留得青山在作藉口，保命為由，在跌得最急時斬貨。與其係咁，我不如早早「反恐」，反轉恐懼，反利用他人的恐懼在低位入貨，有唔少股我都幾鍾意，但唔算有conviction，我都選擇在上周初跟訊號出貨走位，留起四成子彈，等一些眼高手低的投資者出亂子。我深知他們的心理，因為我過往經常眼高手低，高位時鎮定非常，但股價一倒水，貨太多，心理壓力大，止蝕念頭就油然而生。如果易地而處，手上有子彈，海通（665）跌至4.15元，長實（001）跌至126元，建行（939）調整至5.3元，洛鉬（3993）回落到4.2元，當炒股回落，手上無貨，又有子彈，何其快哉。<br>咁？唔回落點算？唔回落手上仍有六成貨，只是賺少了，唔使叫救命，再加上寧買當頭起，只要有勢，不難再找入市機會，所以現在最最重要是戒急用忍，等靚股回調或者真有趨勢，方再上車也不遲。<br>放心！本欄會繼續跟進，時機成熟再同大家報告。<br><br>張士佳<br>註：筆者並無持有文中提及各股。</p></body></html>