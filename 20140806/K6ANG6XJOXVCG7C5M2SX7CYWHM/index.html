<html><header><meta charset="utf-8"><title>西環集中營：反佔中維穩費億億聲 - 季陶</title></header><body><h1>西環集中營：<br>反佔中維穩費億億聲 - 季陶</h1><p>由周融揸旗的保普選反佔中大聯盟發起的反佔中遊行，連月大灑金錢宣傳，雖然周死撐不會派錢遊行，但事實卻是多個參與團體被指巧立名目，以車馬費、膳食津助等名義「招募」市民上街交數，當中要用多少維穩費，相信是天文數字。有政界中人聽聞，今次北京掟出的銀彈，不少於一次區議會、立法會選舉，即隨時以億元計！<br>該泛民政界人士對季陶說，今次左派反佔中動用的資源，包括網上流傳「參加反佔中遊行派500蚊」，又或那些飲飲食食的開支，其實只是「面嗰浸」，「後面仲有廣告、宣傳、人手，再加埋一級一級分派落去，不同團體又自己拎維穩費搞反佔中，中間又可能有人過水濕腳，條數隨時係面嗰浸幾倍！」<br>至於北京在反佔中投下多少維穩費？泛民政界人士笑言，恐怕連建制中人也說不出一個具體數字，但他曾私下問過一些建制人士，對方說按反佔中的規模，「應該唔少過掟落去搞區議會、立法會選舉嚿錢」。那麼北京又用多少維穩費搞香港選舉？據該泛民人士稱，他聽聞是「以億億聲計」，即今次反佔中動用的維穩費，埋單計數除時以億元計！<br>季陶質疑一個反佔中是否要用到過億維穩費，怎知該泛民人士竟笑言，在北京眼中，一、兩個億根本不是大數目，「民建聯一晚都籌成6,800萬，一年使費都過億，如果可以搞臭泛民、佔中，對北京嚟講，一、兩個億根本唔係乜嘢錢」。<br><br>季陶</p></body></html>