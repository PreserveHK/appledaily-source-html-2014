<html><header><meta charset="utf-8"><title>體壇拾趣：17連敗76人最爛在望</title></header><body><h1>體壇拾趣：17連敗76人最爛在望</h1><p>正所謂一沉百踩，76人新一季NBA開始至今未嘗一勝，上屆總冠軍馬刺又點會放佢喺眼內？周一馬刺作客76人，收起舊FMVP鄧肯同柏加，靠上屆FMVP尼納特都夠贏，搞到76人開季17連敗，距離聯盟紀錄只差1場。</p><p>差1場平開季最差</p><p>雖然馬刺收起前鋒鄧肯同後衞柏加，等於讓車馬，不過有尼納特呢隻炮，實力一樣好勁；尼納特就攻入26分，加上10籃板、4助攻嘅全面表現，領馬刺以109:103勝出。講真76人呢場波都叫打得唔錯，尾段發力越追越近，一度只落後5分，球隊以一班年輕球員為主力，算係交到貨。<br>馬刺教練普波域治都為76人講好說話：「以往啲爛隊顯示得毫無鬥志，不過76人唔同，極具侵略性，戰果對佢哋係失望嘅，但我仍然覺得佢哋了不起。」另外，今場休息嘅鄧肯繼續好男人作風，透過個人慈善基金，捐款約25萬美元（約194萬港元）畀聖安東尼奧醫療計劃，作研究對抗癌症工作。<br>NBA最差開季戰績係2009/10嘅網隊，當年佢哋18連敗，76人只差1場就平紀錄。76人下場就作客木狼，木狼周一作客俾快艇大炒101:127，開季都係贏4場咁大把；周三之戰，睇吓76人可唔可以趁對手都係頹，開齋避免呢個不名譽紀錄啦。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>