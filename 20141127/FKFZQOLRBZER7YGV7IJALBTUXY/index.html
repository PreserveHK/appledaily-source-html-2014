<html><header><meta charset="utf-8"><title>唱首歌搞顛覆　我們的時代曲</title></header><body><h1>唱首歌搞顛覆　我們的時代曲</h1><p>「這裏安定和諧，但聲音消失了……」旺角終於清場，十二月五日三子自首，抗爭兩個多月，「大部份人」期待的「安定和諧」回來了。<br>歌詞來自五月時網上熱傳的《時代的顛覆者》，當時黃耀明、毛孟靜及沈旭暉等都轉貼，兩日點擊率過萬，「再次上街竭力去宣告，政策有問題，前途沒法預告……」佔領區不時播，唱出今日港人心聲。歌曲在剛過去的Cash金帆音樂獎裏得到最佳歌曲、最佳歌詞、最佳合唱演繹及最佳旋律等三個大獎，不過電視報紙都沒甚麼報道，也沒甚麼人知道這件事，視而不見，和諧就真的來了？<br>記者：陳慧敏<br>攝影：楊錦文</p><p>「喂，真係冇理由喎。」張武孝（大AL）甫坐下就講：「我真係嬲。點解報章完全沒提過。」相比某台豬肉音樂獎，這個由五十個業內人選委選出歌曲供人投票的Cash金帆音樂獎，不是更有認受性？明明去年陳奕迅《任我行》得獎後都大鑼大鼓，今年由鍾一匡（Henry）、鍾一諾（Roger）、梁球和張武孝合力創作的《時代的顛覆者》卻乏人問津。大AL：「都有記者搵我訪問，但寫出嚟係『有個歌星好耐冇出來，拖個後生仔出現。』同埋問我：『黃霑離世多年，可唔可以爆啲佢同歌手之間嘅是非？』你話可唔可悲吖？」Henry冷笑一聲：「𠵱家對我嚟講網絡先係mass，𠵱家喺傳統傳媒嗰邊，最受歡迎應該係蔣志光同韋綺珊首《相逢何必曾相識》。」雖然現在多了個電視台，但電視台的錢銀轇轕、版權版稅爭議、政治敏感等等問題，這些大家都心中有數，又可能因為歌曲題材，又可能知名度不如人，總之就有種一脫離主線就荊棘滿途之感。家駒所言甚是：「香港沒有樂壇，只有娛樂圈。」眾人徒嘆，我們自己滅聲。</p><p>警察拉人唔算慢？</p><p>《時代的顛覆者》找對了人唱，歷盡滄桑的豆沙喉大AL，在七十年代唱了許多反映社會低下層實實的歌曲，梁球是九十年代盲人歌手，兩人分別是兩個年代的顛覆者。當年大AL一曲《警察拉人零舍慢》，令他無啦啦被抓回差館，被警察輪流問：「警察拉人慢唔慢呀？」搞到他以後唱現場都改歌詞「警察拉人唔算慢」避禍，大AL：「𠵱家拉打曾健超嗰七個差人，就真係慢喇。」<br>七十年代出來工作， 九十年代為殘疾人士唱出心聲的梁球溫柔地說：「做乜首歌唱出我幾十年嘅經歷同想法……」七十年代的城市規劃，沒為盲人設任何設施，行出街被歧視，燈箱、垃圾桶、信箱等擺路中間，落一次街跌落坑渠三四次，現在設施改善了，但：「盲人失業情況非常嚴重，融合教育依然一鑊粥，盲人社交圈子唔能夠往上流動。我唔要求乜嘢優惠，只想教育同就業有公平機會，但一九九七年後，呢啲日子離我哋越來越遠。」過去他給政府部門寫投訴信，多高級的官員都會正視與回信，現在只會丟給最低級職員處理。二○○○年，梁球在海關做接線工作，坐在辦公室罷工三個月，被人瘋狂投訴後才被發現是上級霸權，不肯給他買盲人專用軟件。「各個部門都有無障礙主任，但都只係兼任，處事自然唔夠熟悉同認真，呢啲就係政策有問題喇。」累積的政策問題，一直存在。</p><p>我理性分析　你話我偏頗</p><p>大AL認為各年代的人有不同訴求：「我哋嗰代好現實，𠵱家呢一代要求嘅已經唔係物質，多咗理想。」負責唱歌的Roger也說：「以前同𠵱家嘅獅子山下精神好唔同，以為啲人為生計，𠵱家啲人為理想。」負責填詞的Henry：「𠵱家幾努力都未必有生計，八十年代大部份人賺幾千蚊人工，等如今日萬幾蚊。𠵱家樓價完全唔正常，薪金同通脹唔成正比，點努力都睇唔到未來。」Henry寫這歌，除因為國教事件觸動了他，也因為吳克儉局長說的一句：「偏頗。」，「偏頗已經變咗潮語，點解𠵱家社會出現分歧，其實係因為大家都唔聽大家說話，話人偏頗嗰陣又冇理性分析。香港華人社會對人不對事，unfriend潮就係一例，其實unfriend得嘅，你同佢都唔熟，冇所謂啦。冇錯係少咗爭執，不過你個facebook只會得番一種聲音。」Henry與Roger是兩兄弟，一個是事務律師，一個在大學教書，還要是基督徒，正正是學生們批評的離地一族，Roger：「我要澄清！其實基督教係好貼地嘅。物以類聚，嗰班人圍威喂咁走去一個自己堆砌出嚟嘅天國就由得佢哋，我哋追求嘅烏托邦唔係佢哋嘅烏托邦。」心存烏托邦，但作出來的歌曲又乞丐又甚麼甚麼的，好灰好灰！Roger：「我記得魯迅都好灰，但有樂觀行動。我首歌畀到你戚戚然嘅感覺，就係要你諗吓下一步可以做乜嘛。到呢個世界真係冇聲音嗰陣，你會點做呢？」</p><p>鍾氏兄弟最愛大碟排名</p><p>雖然香港沒有樂壇只有娛樂圈，不過今日娛樂圈都不及政壇般幽默與譁眾取寵。幾十年來有好多談政治、民生的經典金曲，四人一講起就沒完沒了，現精選十隻大碟，好讓大家細細回味，不知會否引起你的共鳴？<br><br></p><p>《鬼馬雙星》許冠傑（1974）</p><p>Henry與Roger兩兄弟最愛聽許冠傑時代曲，愛其歌詞能直接唱出各種社會現象。今日聽來，當年諷刺的事居然未變才最恐怖，收錄在《鬼馬雙星》的一首《傀儡》節奏輕鬆，聽得人開開心心，不過只要你聽真歌詞：「……傀儡，求名利一世做工具……」想深一層就心傷。<br><br></p><p>《皇后大道東》羅大佑/音樂工廠（1991）</p><p>《皇后大道東》不用多講，歌詞所說的「要靠偉大同志搞搞新意思」、「若做大國公民只須身有錢」等，今日都應驗了。此碟還收錄了蔣志光《長路有多遠》，歌詞有說：「……今天急風猛吹之時，更要繼續懷着堅持……」其實都好適合今日唱。<br><br></p><p>《首都》 羅大佑/音樂工廠（1992）</p><p>《首都》得四句：「春秋亂世京師特區滿城是血路，到星空世紀京都大開旅遊有得做；天方大國首都集資去籌備建造，要東邊鬥爭西邊和解將數字檢討。」今日看來盡是預言。另收錄曾路得的《母親I》及黃耀明的《母親II》，國與國微妙的母子關係，聽到都起雞皮。<br><br></p><p>《神經》達明一派（1990）</p><p>收錄的《你情我願》與《今天應該很高興》，同樣講80年代尾香港人移民的無奈。此碟收錄的《十個救火的少年》由潘源良填詞，Roger：「細個聽嗰陣，覺得呢首歌好似嘉年華咁有趣，𠵱家聽番，覺得似首預言歌。」<br><br></p><p>《為了靚靚》夏金城（1980）</p><p>民間社會歌之王，唱的歌未必首首都是控訴，但《為了靚靚》的「……為了靚靚，有人每日照鏡……」與《迫巴士》的「……慘過去打仗，但望大家排隊為上……」當年聽笑爆嘴，現在聽，社會原來沒甚麼轉變。<br><br></p><p>《介乎法國與旺角的詩意》My Little Airport （2009）</p><p>除好出名的《Donald Tsang, please die》，還有《瓜分林瑞麟三十萬薪金》，明知「這件事雖不能發生，但諗吓亦開心」，講到尾其實想「攤分香港政治權力的核心」，慘在「這件事不知幾時發生」時， 「或者我已經不能返大陸探親」已經實現了。另有一首《邊一個發明了返工》，在唱：「……一萬元一萬元一萬元，靈魂賣給了大財團……」在唱大部份香港人呀。<br><br></p><p>《1989》 盧冠廷 （1989）</p><p>回應八九民運的專輯，主打歌《漆黑將不再面對》像首安魂曲，題材敏感絕版多年，去年「百代珍藏套裝」重新印製。<br><br></p><p>《東方紅/給九七代》 黑鳥（1979）</p><p>黑鳥是香港獨一無二的無政府主義樂團，唱過好多社會議題，曾把紅歌《東方紅》改成《東方黑》。此碟收錄的《五十年不變》有這一段：「這是一首荒謬曲，來自中國官僚們的反智言論。」另一首《給九七代》有這一段：「瑪吉啊瑪吉，你要將我如何處置？小平啊小平，你要將我如何處置。」直接，到現在都被稱為霸氣歌詞。<br><br></p><p>《歡場三怪》鄭君綿 鄧寄塵 鄭碧影（1970）</p><p>被認為最早且非常少有的廣東通俗唱片，收錄的《飛哥跌落坑渠》現在還哼得上兩句，《鬧交歌》與《同撈同煲》等歌邊聽邊如在看粵語長片，看到當年港男港女攻防戰，其實跟今日都相差無幾。<br><br></p><p>《香港城市民歌》 （1981）</p><p>受台灣經典民謠《橄欖樹》影響，香港也有「城市民歌創作比賽」，林志美、小美 （梁美薇）等人的歌都收錄其中。耳熟能詳如《昨夜的渡輪上》、《歸途》等，簡單木結他伴奏，唱出80年代城市感覺。<br><br></p><p>網絡佳作</p><p>網絡時代，最近大家重開電視，依然在看網絡媒體，沒大台、唱片公司的盟約規限，創作更得心應手，以下幾首歌近來大熱，歌詞很發人心省。<br><br></p><p>1. Remix系列JFung</p><p>JFung的Remix當真首首佳作，把原有對白剪接成令人拍掌叫好的內容，Roger講起連阮兆祥都玩第三次創作扮齊蔭的母親的《一口『梁氣』》：「……齊昕嘅母親，無知涼薄；齊昕嘅父親，冷血，刻毒……」就忍不住笑，還有《榴槤乜乜乜》、《Tree根好大鑊》更不用說，絕！<br><br> https://www.youtube.com/watch?v=4XDOqUMqCNU <br><br></p><p>2. 《失意先生》KwokKin</p><p>基本上直接唱出了現世代人平時吹水的話題，唱中了與同輩攀比卻又一事無成的心聲。<br><br> https://www.youtube.com/watch?v=NqwErwVVSFI <br><br></p><p>3. 《警察做事》 MC仁</p><p>歌詞：「……權力當前，大晒就大晒，有權唔去用就真係太嘥……社會死得更快，多得你班仆街」全寫出來了，不解釋。<br><br> https://www.youtube.com/watch?v=-T2oKpdhtD8 </p></body></html>