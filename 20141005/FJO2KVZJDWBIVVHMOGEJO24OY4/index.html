<html><header><meta charset="utf-8"><title>催淚彈催發示威 - 左丁山</title></header><body><h1>催淚彈催發示威 - 左丁山</h1><p>九月二十八日，醫生N與家人吃晚飯之際，接到不少短訊，講金鐘政府總部外發生警民衝突，警察放催淚彈，恐有不少傷者，請醫生N到金鐘做醫療義工，醫生N於是急急去金鐘與一班中大醫學院舊同學及其他醫生集合，做醫療後勤義工隊。是晚據警方後來公佈，發射咗87發催淚彈，幸好無人當場受傷，有無後遺症則無數字。醫生N話當晚好彩冇乜嘢可做，佢自己亦變成靜坐示威一員，在現場吸入不少催淚煙。<br>第二日中午，醫生N就覺得喉嚨乾涸、身體疲倦、成身軟軟地，佢心知不妙，速忙入房睡覺，幾乎瞓咗成日。佢自九月二十七日起本來攞假在屋企讀書，準備考專業試嘅，點知放假第二日就中招，以後連續五日不能集中精神讀書，讀一兩小時就會眼瞓，呢次考試唯有打天才波咯。<br>警方高層開記者招待會講點解放催淚彈，語言荒謬，說話水平幾低吓，例如：「正常人唔會帶同保鮮紙包面，明顯係有備而來……」呢類廢話，本末倒置到極，示威者就係驚胡椒噴霧先至用保鮮紙護眼箒，點會係攻擊性呀？警察戴防毒面具就係帶有高度攻擊性？笑話也。<br>警察講放催淚彈之必要，合乎國際標準，亦係噏得出就噏，左丁山懶懶地引用沈旭輝博士在信報專欄（十月三日）講法國警察在甚麼場合使用催淚彈：2008學生考試後上街慶祝的騷亂、搶掠破壞擲瓶罐攻擊警察，2008年法國師生抗議削職位，集體上街向警察擲石，2012年法國環保人士抗議興建新機場，集體擲石、烟花與燃燒瓶。<br>香港學生在九月二十八日只係用保鮮紙、擔遮，同法國學生之騷亂，相去甚遠，香港警察竟然放催淚彈，自然引起近乎公憤，大量青年睇到電視畫面與短訊，群起到金鐘支援，引發起佔領旺角、銅鑼灣，後再延伸至尖沙嘴、灣仔，變成一個難以解決嘅局面，追起源頭，警察總指揮難辭其咎。梁振英政府相信已知催淚彈鑄成大錯，立即改變方針，改用「死守」一招，與示威人士鬥長氣，西方傳媒紛紛引述政府人士講，政府預備容忍鎖街封路一段時間，除非示威人士衝擊政府總部或警察總部，如發生如此情況，就立即強力反擊，如否，就用忍忍忍招數，拖字訣，以靜制動！<br>（按：左丁山昨日講余英時先生演講全憑記憶，如有錯誤，全與余先生無關。）</p></body></html>