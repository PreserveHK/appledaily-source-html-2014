<html><header><meta charset="utf-8"><title>大棋局：2015大時代（九） - Mr. Tregunter</title></header><body><h1>大棋局：2015大時代（九） - Mr. Tregunter</h1><p>除非有美國咁嘅國力，否則要人指定用自己嘅貨幣做買賣好難。咁樣嘅情況下有乜方法可以令人唔用人民幣唔得？關鍵就係所賣嘅貨要全世界都冇而中國有，嗰樣就係中國資產。滬港通，就係賣中國資產。<br>或者你醒唔起，QFII係台灣發明，滬港通有冇得炒，可以參考一下台灣。台灣股票由1983年喺紐約交易所掛牌ADR引入外資開始，到1990年推出QFII，再到2003年取消QFII配額制，最後2005年全面被納入MSCI新興市場指數，成個過程23年。</p><p>滬港通有冇得炒？</p><p>亞洲四小龍呢個名現時已好少人提，出現得最多係八十年代，亞洲國家嘅黃金時期。西方先進國家因為發展成熟，地價、人工等成本太高，好自然地搵發展中國家轉移勞動密集型產業，日本、亞洲四小龍都係呢個背景下迅速冒起。<br>同日本經歷相似，台灣股市、樓市一直旺到八十年代尾，就喺呢個時候，台灣出現「無殼蝸牛運動」。發起人係一個小學老師，運動後佢想參政失敗，淪落到喺街邊賣鍋貼，呢個人就係香港都會見到嘅某鍋貼連鎖店創辦人，但暫不贅，稍後另文再談。<br>當社會上出現呢種大型抗議往往也就係景氣見頂或見底時候，1990年2月12日台灣加權指數升到12682點後開始向下碌，碌到10月2485點先見底，係導致台灣不得不加快開放嘅原因之一。同年底，台灣推出QFII。<br>1996年台灣開始畀資本自由流出，MSCI新興市場指數計入台灣股市50%市值。1997年台灣再開放期貨市場畀境外投資者，2003年取消埋QFII配額制，2005年MSCI新興市場指數計入台灣股市100%市值。<br>從台灣發展路程去睇，自1990年見歷史高峯後，台灣股市上上落落，隨後都係10000點左右就見頂，指數上睇，似乎幫助唔大。但台灣股市2005年全面納入MSCI新興市場指數時，市值約140,000億台幣；而截至今年11月14日，市值258,626億台幣。<br>畢菲特曾經講過，當股市市值同GDP比超過100%就要小心。台灣現時比率係170%，美國126%，而中國近年都徘徊50至60%。就咁睇，中國似乎低水，但唔可以用太老實眼光睇中國股市，上完市老細「着草」，盤數真假又估佢唔到，莊家圈錢坑殺玩到你渣都冇，先有今日咁嘅結果。<br>不過滬港通應該有得炒，唔係因為中國股市低水，而係時勢所逼大陸唔炒唔得。中國苦惱緊要唔要減息，美國又萬劍歸宗，驚減息外資離開。中國經濟開始走下坡，要刺激經濟就要壓低市場嘅融資成本，股市旺可以恢復融資角色。所以搞番旺中國股市相信已經係國策一部份，個場唔旺佢都要自己搞旺引你埋去。<br>其次，滬港通亦可以達到執靚自己套制度效果。閂埋門自己玩時可以亂嚟，打開門要人嚟就變成一種競爭，市場力量下，太亂嚟嘅自然會慢慢被淘汰走。更重要係，買內地股票一定要用人民幣。只有養大中國股市個池，養大外國人用人民幣嘅胃口，中國先可以加大人民幣嘅影響力。（待續）<br><br>Mr. Tregunter<br>註：作者為《地利根德閣》blogger，著作有《樓市撈底攻略》</p></body></html>