<html><header><meta charset="utf-8"><title>朱主席無限分身自like　開P位位盛惠$500</title></header><body><h1>朱主席無限分身自like　開P位位盛惠$500</h1><p>甩Beat走音歌王，娛樂公司主席朱壽仁，喺舊年因為唱咗一首走音走到極致嘅《從不喜歡孤單一個》而爆紅，全香港都有唔少人都欣賞過佢嘅歌喉，加上最近有傳媒約佢做訪問，朱主席就開咗個fans club，噚晚仲喺尖沙嘴搞個「紅運當頭New Year Party」！<br><br>介紹下呢一個Party先，500蚊入場費一位，有嘢食、有勁歌熱舞睇、仲有機會影合照0添，仲話所有收入扣除開支之後，撥捐社會服務之用。<br><br>呢個活動喺Facebook邀請咗三千幾人去，但話可能出席嘅人數截至現在就有十三人，而答應出席嘅就有十二個，但係實際上就只係得十一個，因為當中有兩個疑似係朱主席嘅用戶，一個叫朱主席，一個叫Tim Chu ，兩個用戶嘅大頭相都係朱主席個樣。即係話，如果個P唔計朱主席，有成十個人出席，計返條數即係連邀請人數嘅1%都冇。<br><br>講到朱主席有兩個用戶分身，其實唔只兩個，係有成三個咁多，因為喺個活動page度，每一次有人話會出席，都只少會有三個人讚好同留言，但只要細心留意下，就會發現三個都係朱主席，如果扣除朱主席一個用戶係真的話，咁就即係話有兩個人用咗朱主席嘅相做大頭相，仲要每一次朱主席留完言讚完好，呢兩個人都會跟住做，係唔係真係會有咁嘅人？</p><p>足本收睇《亂噏24》x 卓韻芝；跟住有錢國偉陪你夜蒲！<br>周一至周五《亂噏24》約定你： http://bit.ly/appletalk24 </p></body></html>