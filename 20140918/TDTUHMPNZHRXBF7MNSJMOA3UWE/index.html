<html><header><meta charset="utf-8"><title>【add】紅人主場：鍾楚紅　女神愛香港</title></header><body><h1>【add】紅人主場：鍾楚紅　女神愛香港</h1><p>沒聽多時的移民潮，今年忽然又出現了，離開？留下？大美人鍾楚紅最近花了多個月時間，拍下香港恬靜優美的風光、親切的舊區街坊笑容，展出50張相片，記錄的全是香港的愛，「我想令大家重新搵到香港嘅可愛之處，唔好人人諗住移民！」<br><br>撰文：林妙萍<br>攝影：郭賢興<br>造型：鄧卓嶽<br>化妝︰Ricky Lau @ ZING the makeup school<br>髮型︰Sev Tsang @ hair culture</p><p>「香港喺呢個世界上，實在係最靚嘅地方！好近就去到海邊，行一陣就有山，最美麗嘅景物都喺身邊。新、舊嘅融和，就係佢嘅迷人之處。」鍾楚紅今個月推出第一本慈善攝影集及舉行相展，以「To Hong Kong with Love」為題，希望透過自己的眼睛鏡頭，發放正能量為香港打打氣。</p><p>沒想過移民</p><p>「我從冇諗過移民，香港𠵱家好亂，我覺得好sad，如果大家都繼續唔愛香港，或者咁多負能量，就太可惜了！」土生土長，1979年參選過香港小姐，做過影后，拍的《秋天的童話》成就香港文藝片經典，紅姑也在香港找到今生最愛，所以才更心痛這一切的得來不易，「呢個地方，係香港人多年來辛辛苦苦建立，因為香港人嘅勤奮，咁愛家，先有我哋香港今天嘅繁榮，我哋唔能夠放棄香港，要為香港更加努力。」<br>平日只用手機影相，紅姑今次拎住幾十萬的專業級哈蘇相機（Hasselblad)，走遍果洲羣島、塱原、紅樹林，也落區跑到石硤尾工廈、旺角、深水埗舊區，影人影景。</p><p>不敢問發哥</p><p>直言自己影相隨心、沒構圖、不講究技巧，但勝在「快狠準」，「如果影風景，好天氣基本上唔會大錯；如果影人，要面對人，要同佢溝通，自己就變咗一個導演，傾偈之外，仲要兼顧構圖去捕捉動作。」有冇請教好友周潤發？「我唔想煩佢，佢係發燒友，好高級，我啲相係比較隨意啲。」</p><p>沒關係　是愛啊！</p><p>54歲的鍾楚紅甜美笑容歷年不變，對被稱為凍齡美女，紅姑大叫：「唔係我講呀！我冇凍齡，其實我都冇去諗要keep住後生或者點樣，都係隨心。」愛行山、愛綠色，keep fit全靠多菜少肉，「鍾意食喺泥土上長出嚟嘅食物。」人生才過了一半，她指現時追求的愛，只要有愛，不是愛情也沒所謂，「愛情係互動，唔係想要就會有，唔，其實都唔使啦，我已經愛好多嘢，我太花心，鍾意動物，鍾意花草樹木，又鍾意去旅行，好博愛㗎喇！」</p><p>「鍾楚紅－To Hong Kong with Love」相展<br>展期：24/9-14/10<br>地點：agnès b.展場(尖沙嘴K11)</p><p>更多精采時尚內容，盡在 http://add.appledaily.com。 </p></body></html>