<html><header><meta charset="utf-8"><title>求驗客手記：領PSG惡戰雙神伊巴7.29襲港</title></header><body><h1>求驗客手記：領PSG惡戰雙神<br>伊巴7.29襲港</h1><p>法甲勁旅巴黎聖日耳門（PSG）嘅瑞典球星伊巴謙莫域無緣出戰世界盃，就益咗香港球迷。事關傑志總領隊伍健（Ken）噚日宣佈，成功邀得PSG喺7月29號訪港友賽，睇吓傑志「戰神」曾至孝加上「燈神」LuLu發功，可唔可以擊敗「球壇呂布」！<br>香港球迷今年認真有眼福，繼標準流浪宣佈今月底請得西甲雙雄維拉利爾同華倫西亞訪港後，傑志總領隊伍健噚日亦喺facebook確認，PSG將會喺7月訪港進行熱身賽，並指雙方嘅談判已經去到最後階段，仲計劃短期內同客隊代表，喺香港舉行記者會公佈更多詳情。</p><p>「燈神」LuLu即發功</p><p>儘管法甲喺香港受歡迎程度唔及英超、西甲，但PSG陣中有伊巴、卡雲尼、堤亞高施華，同早年隨車路士訪港嘅阿歷士洛里高等好波之人，星味十足。即使部份國腳可能征戰完世界盃，預計未必隨隊，但至少仲有冇份去巴西嘅「呂布」伊巴。Ken哥話︰「相信佢會嚟嘅，而印象中亦冇乜法國球隊嚟過，相信都幾有新鮮感。」<br>事實上，PSG訪港消息一出，都有唔少球迷讚好，大埔LuLu仲着埋PSG波衫喺fb貼文力撐㖭。不過，LuLu貴為「燈神」，撐嗰隊衰嗰隊，網友都忍唔住改圖，圖文並茂咁幫伊巴發聲：「LuLu姐着PSG波衫，反悔唔去香港得唔得？」</p><p>「戰神」曾至孝興奮</p><p>至於「呂布」除咗要惡鬥LuLu外，仲要硬撼傑志「戰神」曾至孝，舊年有份上陣對曼聯嘅阿孝話︰「多謝球會畀機會我哋鬥唔同外隊，PSG成隊波大部份都係球星，伊巴仲成日做到啲難度高嘅動作，好期待同佢交手。雖然要『嘜』死佢未必得，但都有信心可以阻阻佢。」<br>此外，阿孝噚日同晨曦黃俊皓，為兩位前愉園隊友戴思聰同譚浩邦，自家製作嘅世界盃打氣Tee及鞋袋宣傳。25歲嘅阿邦話︰「世界盃係全球響應嘅盛事，覺得有商機，所以3、4個月前開始構思製作，希望可以食住世盃熱潮，推廣熱昇華印刷同數碼噴印技術。」打氣Tee同鞋袋一set定價110蚊，下周一起喺Group Buyer團購網發售。</p></body></html>