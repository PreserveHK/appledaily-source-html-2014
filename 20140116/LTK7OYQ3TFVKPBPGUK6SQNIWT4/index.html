<html><header><meta charset="utf-8"><title>中環在線：夜蒲愛隊啤？Asahi打入飲品銷量榜 - 李華華</title></header><body><h1>中環在線：夜蒲愛隊啤？<br>Asahi打入飲品銷量榜 - 李華華</h1><p>最近金融圈熱門話題，肯定係熱到跳舞嘅夜場新股Magnum（2080），認真翻閱佢本招股書，原來仲有唔少得意發現。係人都知夜場賣酒最好搵，貴價嘅烈酒、雞尾酒一定打入十大銷量榜，最估唔到係，大家打邊爐最鍾意飲嘅日系啤酒Asahi（朝日啤酒），竟然都榜上有名。</p><p>貴價香檳都上榜</p><p>據招股書資料，Magnum舊年（截至去年3月底止年度）分別有34%同19%收入來自烈酒同雞尾酒，以銷量計算，最近兩年，三大最好賣嘅飲品就係雞尾酒Jagerbomb、伏特加Smirnoff Black同埋龍舌蘭酒Patron Silver。<br>舊年排銷量No.1嘅Jagerbomb，全年賣出接近9萬杯，粗略除開一年365日，平均一晚賣出245杯。<br>其他上榜飲品包括女士至愛Long Island Iced Tea，仲有溝酒佳品Redbull。最估唔到，係朝日啤酒近三年都有入榜，蒲友通常好少喺夜場飲啤酒㗎喎，要面子㗎嘛。只可以話，未必個個去蒲嘅都願意揮金如土。<br>至於慶祝活動必備嘅香檳，近幾年銷售比例一直上升，佔收入比重由2011年26%，升至舊年39%，比烈酒嘅收入比重仲要高。去年4月至8月，Moët and Chandom Magnum NV仲首次打入十大銷量榜，反映蒲友口味都變緊，不過亦有可能係公司為谷上市，狂谷呢隻貴價香檳嘅銷情都未定。<br><br>李華華<br>mailto:LiWaWa@AppleDaily.com</p></body></html>