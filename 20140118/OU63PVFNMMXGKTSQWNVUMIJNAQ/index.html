<html><header><meta charset="utf-8"><title>樓市大淡友 - 左丁山</title></header><body><h1>樓市大淡友 - 左丁山</h1><p>地產大好友L睇好樓市，認為在2014年即使下跌，頂多跌5%，買樓冇有怕。校友地產W就完全不同意，佢嘅觀點似係今天北半球天氣，好冷，好友L就似係南半球氣候，熱到跳舞。地產W在校友午餐會上講2014年樓市，話明係進入一個跌市循環（cycle），由開始至完結，樓價最多會跌五成，例如上一個跌市循環就係（1997-2003），六至七年間跌幅有五成，然後步入一個上升循環（2004-2012），市區樓價升咗三至四倍。地產W話：「我勸各位校友快啲賣樓，即使自己只有一間自住樓，都要賣咗佢，再租過。」校友聽咗，為此譁然，左丁山立即追問：「你自己賣唔賣先？」佢又答得爽快喎：「放盤㗎嘞！」但佢睇得咁差，大行經濟師又睇得差，加上乜D物D阻頭阻勢，二手樓盤幾難甩手嘅噃，有冇人肯接貨？突然間有一位校友爆出一句：「搵林奮強買啦，佢成日睇好！」此言一出，眾人轟然大笑！<br>此日打電話搵前線經紀陳女士一問，佢以往經常在左丁山居住嘅屋苑出出入入，帶人睇樓嘅，最近好似未碰過佢，不過還有佢手提電話，可以搵到佢，陳女士一聽就話：「左先生，我唔知最新情況呀，我轉咗行做文員幾個月嘞，做地產代理根本搵唔到食，我地做慣二手樓盤，更淡過凍水加冰，點捱呀，二手盤成交咁少！我以前有一個賣盤，三個月都搵唔到人去睇樓，我見勢色唔對，索性走咗去九龍東一間保險公司做文員，希望慢慢考番個保險牌搵食。」冇人睇樓，唔代表樓價跌。因為陳女士話好多業主唔順梁振英三辣招，死都唔肯減價，但潛在買家又不甘心俾咁重印花稅，係要業主減價，雙方僵持不下，於是冇成交，而樓價不跌。陳女士住在沙田第一城，上星期六佢出街見到林鄭月娥在沙田第一城商場外派傳單，有人同佢傾偈，但冇人示威抗議喎，陳女士覺得如果梁振英夠膽咁樣一個人在第一城派傳單嘅話，香港社會就平和好多咯，市民買樓都會有心機啲。但佢回家睇電視新聞報道，聽到一位阿伯對林鄭講，希望多建公屋，等佢地可以快啲上樓，陳女士當堂成個彈起，望真吓，劉江華站在一旁，陳女士懷疑呢位阿伯係劉江華預備嘅「媒」，非第一城居民，城民好少會合乎收入資格去申請公屋嘅噃！</p></body></html>