<html><header><meta charset="utf-8"><title>對不起，無法生日本的氣 - 曾志豪</title></header><body><h1>對不起，無法生日本的氣 - 曾志豪</h1><p>同一個中華民族，安倍晉三參拜靖國神社事件，完全不同反應。<br>大陸同胞赴日人數劇減，安倍拜鬼，國人憤怒（雖然夜晚返去都係睇蒼井空老師）。<br>同一時間，香港新春報日本團全線爆棚，豪華日本團六萬幾蚊，一樣爆滿。<br>同一個世界同一個國家，但Sorry我們發不同的夢。<br>主流說法，一定是「香港人比大陸人務實理性，不會泛政治化，不會上綱上線，香港人不會把政治怒火燒到無辜的日本民間。」<br>很有道理啊，大陸人太野蠻了，不理性思考……且慢，怎麼在菲律賓人質事件上，我卻看不到香港人的「理性」呢？<br>菲律賓人質慘劇，阿基諾三世的冷血微笑，拒不道歉的傲慢態度，激怒香港人；當時幾多鍵盤鬥士怒吼「炒X晒屋企啲菲傭！遣返菲律賓！禁止輸入外傭！罷買菲貨！唔食『地乜牌』菠蘿！罷去菲律賓旅行！經濟制裁！」<br>香港人覺得理所當然，卻沒有香港人拿出對日本人的理性冷靜，呼籲大家停手？我們應當說：「係菲律賓政府衰，都唔關菲律賓人民事，更加唔關菲傭事，你話炒菲傭係好唔理性係上綱上線！罷買菲貨？你簡直係民族主義上腦！」<br>菲律賓早前受天災影響，人質事件未解決，慈善團體都說，募捐難度較大。香港市民理直氣壯：真係捐唔落手呢。<br>但如果誰在日本三一一地震時，說同樣的話，「日本仲未道歉喎，真係唔抵幫」，保證死得很難看。<br>所以香港人的「克制」並非全部出於「理性」，而是「唔到肉」。日本侵華軍國主義實在太遙遠都未出世，有咩好譴責？但日本嘅壽司真係好好味，AV真係好好睇……Sorry，嬲日本唔落，日圓又跌，正啊去掃貨啦！</p></body></html>