<html><header><meta charset="utf-8"><title>YUNA交流 - 左丁山</title></header><body><h1>YUNA交流 - 左丁山</h1><p>本地大學生有懶惰的，上堂吃飯、打電話的，也有叻得驚人，才能出眾的，比左丁山一代醒目得多。左丁山唔識教書，但有不少朋友兼職到中大、浸大、珠海、樹仁教新聞採訪、寫作，聽佢地講，今天的學生實在多采多姿，有人捧住個盒裝早餐上堂，兼職講師覺得佢食嘢有滋擾性，請佢出課堂食完先至入嚟，點知學生話：「吃是我的基本人權！」拋出咁大嘅原則，兼職講師唯有由得佢。老實講，兼職啫，教唔教都得，用自己多年採訪寫稿經驗傳授給下一代，算係回饋社會，學生唔領情，關自己乜事，算吧啦。<br>左丁山唔敢教書，未見過懶散吃喝學生，但不時出席一啲精英學生活動（由院校挑選出來到外地交換，或特別送往參加培訓嘅學生，多屬精英學生），見親個個都鬼咁叻，有時不禁驚嘆，佢地讀乜嘢中學㗎，點樣訓練出嚟㗎，自己讀大學一二年級時嘅水平，與佢地差好遠噃。上星期一參加一個新亞書院歡迎耶魯學生交流活動，叫做YUNA（The Yale University New Asia Exchange Programme），每年新亞選派8位學生在農曆年假期到耶魯兩星期，8名耶魯學生在美國大學春假（Spring Break）到新亞兩星期，唔係一味遊山玩水噃，今年有個研究主題，叫做Migration and Cultural Integration，兩校學生要參加討論會，兼且聽當地教授演講，在香港嘅例牌活動係由人類學教授、研究重慶大廈專家Gordon Mathews教授帶領，到重慶大廈參觀及與尋求政治庇護人士交流，今年特色係與立法會主席曾鈺成見面個半鐘頭及聽中大社會學教授／耶魯博士陳健民講Occupy Central with Love and Peace（注意Love，Peace兩字）。<br>左丁山與各位學生交談，發覺人人醒目，充滿自信心，下一代是有希望的。諸位賓客之中，有新亞校董桂徵麒（Randy Kwei）先生及耶魯校友會香港分會會長，會長來港工作多年，暫時不願回美國，已學曉廣東話，桂先生係耶魯1958年畢業生，啲耶魯學生知道後，為之嘩嘩聲，同桂先生話：「你畢業之年，我地父母還未出世。」桂先生愛與年輕學生交流，索性離開貴賓席，走去與學生同坐，難怪青春常駐也。</p></body></html>