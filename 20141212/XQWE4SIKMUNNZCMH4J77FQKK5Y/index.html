<html><header><meta charset="utf-8"><title>一周三件：建滔板夠吸引 - 錢雋</title></header><body><h1>一周三件：建滔板夠吸引 - 錢雋</h1><p>建滔積層板（1888）係滬港通可買賣股份，講質地，得6倍單位數PE，兼有6厘高息，加埋水向下流道理，呢類最初唔起眼嘅企業，遲早俾祖國資金掘到，整鋪勁。<br>建滔板主打覆銅面板，全球市佔率達到14%，兼連續九年高踞行頭第一位嘅龍頭位置，絕對係架勢堂。建滔板主打瓣數，下家包括家陣仍然熱銷嘅智能手機同埋汽車智能化產業。根據International Data Corporation（IDC）嘅資料，今年全球第三季智能手機嘅出貨量，達到3.28億部，按年增加25%，按季增加8.7%。</p><p>業績理想可博中線</p><p>更重要嘅係，據IDC分折，行內五大出貨商，持續成長，反映市場仍然有競爭空間。又喺咁大基數底下，估計明年全球手機出貨量，仍然達到12%嘅雙位數增幅，去到14億部。建滔板食住呢瓣，已經好掂檔。<br>又據中國汽車工業協會數據，祖國今年頭十個月汽車銷量1,898萬輛，按年增加6.4%。祖國汽車市場喺行頭整固期，仍然有唔錯單位數增幅，再講，據行內預測，明年祖國智能汽車市場規模，會超過1,500億元人仔，咁大塊餅，加埋建滔板本身江湖地位，又分到一杯羮。<br>場內專業評估，建滔板今年EPS增長近10%到0.44元，現價（2.99元）預測PE得6.8倍，預測息率兼高達6厘，吸引到痹。又建滔板喺江蘇省江陰市建滔裕花園一期，幾乎完工，呢壇製作，食住阿爺放寬限購令同減息，係extra bonus，照計，推售反映，明年度打後業績，仲靚仔，兼有甜品派送嘅可能。<br>咪扯咁遠，煲建滔板，博中線少少，翻半番到近4.5元計數，預測PE先得10倍，對於好多祖國鑊鏟友嚟講，呢個PE水位，算係乜？<br><br>錢雋<br>細價股專家<br>本欄逢周二、三、五刊出</p></body></html>