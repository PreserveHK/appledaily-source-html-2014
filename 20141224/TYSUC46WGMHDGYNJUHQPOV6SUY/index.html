<html><header><meta charset="utf-8"><title>一周三件：遠展放眼世界 - 錢雋</title></header><body><h1>一周三件：遠展放眼世界 - 錢雋</h1><p>遠東發展（035）喺環球各地賣樓賣到盤滿砵滿，未來四年，每年坐底10億元銷售入賬，肥過肥仔水。<br>遠展呢幾年向外發展，除咗中港兩地，喺澳洲房產發展亦一帆風順，主打當地樓盤Midtown at Upper West Side， 仲有The Fifth，賣個滿堂紅，總預售收入36億元。連埋中港同馬拉，樓盤預售銷售額，達到54.2億元，已經超過遠展家陣市值約50億元。</p><p>預售物業肥仔水</p><p>遠展放眼世界嘅策略，比起同級數本地薑地產股有遠見，同有好好成績。呢批預售物業，將會喺2015到2018年入賬，兼好平均每年有起碼10億元入賬，遠展嚟緊幾年成績單，肯定有睇頭。<br>遠展喺今年上半年度，再購入鄰近倫敦金絲雀碼頭嘅Manilla Street地盤，亦訂立協議收購澳洲柏斯Elizabeth Quay地盤。倫敦金絲雀碼頭，被譽為當地新地標，國際級酒店好似希爾頓、萬豪同四季等等林立。家陣祖國富豪，唔一定添置香江豪宅，而係走出外邊，添置海外房產，澳洲同英國就係佢哋心儀地區。食住呢條水，遠展仲唔肥仔水？<br>今年中，報章引述《華爾街日報》載，遠展同彤叔旗下周大褔（1929），夥拍澳洲博彩公司Echo Entertainment，競投布里斯本一個新賭場度假村開發權，明年初確定中標結果。呢壇製作，若果順利中標，遠展又多個博彩業concept，身價又有唔同睇法。<br>咪扯咁遠，遠展單係上邊售樓反映，好保守計數已經可以為集團帶嚟每股0.8元利潤。重新秤一秤，遠展NAV上到10蚊，現價2.7元，PB只得0.26倍，流晒口水。煲遠展，當PB收窄到0.5倍計數，已經見5蚊，潛在回報率係翻一番，上邊Echo Entertainment嘅PB講緊1.07倍。<br><br>錢雋<br>細價股專家<br>本欄逢周二、三、五刊出</p></body></html>