<html><header><meta charset="utf-8"><title>港將自白：梁峻榮「唔要做阿寶」</title></header><body><h1>港將自白：梁峻榮「唔要做阿寶」</h1><p>第1次參加亞運就攞到公路賽銅牌，記者都用「黃金寶接班人」、「阿寶二世」來形容我，我嘅反應係：「唔要做阿寶」，唔係我睇唔起阿寶，佢嘅神級地位無人能及，係唔想畀壓力自己，覺得做自己比追住人哋嘅影子仲緊要。</p><p>曾被彩虹衣壓力拖垮</p><p>講真，細個真係有諗過做黃金寶（右），要好似佢咁犀利。大個咗就覺得唔係隨便話做阿寶就做到，暫時唯一同阿寶有少少似嘅，係我2012年贏咗世青賽記分賽冠軍，攞到彩虹戰衣；當時可以同曾攞彩虹戰衣（成人賽）嘅阿寶好似近咗少少，有啲飄飄然。<br>但到2013年，帶住世青個金牌壓力好大，又啱啱轉成人賽，無論公路同場地單車都比得唔好，成個2013年都好低迷，唔知自己做緊咩，比賽又冇成績，覺得嘥咗1年。後來記起自己4年前曾講過，要衝擊仁川亞運一面獎牌，於是今年好畀心機。<br>阿寶喺對上兩屆亞運公路賽拎金牌，我賽前壓力好大，好彩搏盡去踩原來真係有回報，阿寶仲喺現場，雖然唔係金牌，但延續到港隊連續4屆有牌攞嘅威勢。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>