<html><header><meta charset="utf-8"><title>中門大開：當老餅遇上facebook - 添馬男</title></header><body><h1>中門大開：當老餅遇上facebook - 添馬男</h1><p>商台主持蘇施黃酒店飲濃茶事件，引起網民激烈批評，相信她自己都未知衰邊瓣。如果佢淨係在商台節目中指摘酒店侍應及經理，可能冇咁大鑊，但當上facebook出文兼叫人「請廣傳」，就出事！</p><p>新媒體上再無「權威效應」</p><p>傳統媒體商台係單向有佢講冇人講，蘇施黃自己個人solo，而聽眾即使唔贊成佢觀點，認為酒店有理，蘇施黃盛氣凌人，最多就熄機或轉台，唔會變成群眾聲討事件。但如果進入社交媒體，利用fb推文唱衰該酒店及侍應，成件事身處嘅環境就唔同晒，因為新媒體係多面向，唔係由上而下單向傳遞訊息，大家地位相對平等，最重要係「名人效應」、「權威效應」起唔到作用，即係話即使閣下係名人亦冇優勢，最終都係睇論點論據。<br>名人可能習慣咗自己名氣及帶來之特殊地位，視為理所當然，去某些食肆，名人熟客先可能食到某菜式，冇訂位都可能有特別待遇，而名人一般都會識做，平時貼士唔在講，過年都會派利是，侍應經理人人有份，如果雙方係熟客關係，免費加多個茶包招呼名人熟客，相信經理都冇乜所謂。但如果唔係熟客，恃住名人個「朶」去兇侍應，咁就唔多妥，而最搞笑係facebook內po文冇乜point去拗，低到去數算一個茶包值幾錢，俾網民寸爆，真係千年道行一朝喪。佢可能係自尊受損而憤怒，因為assume自己係名人，經理點都畀幾分面佢，應該唔會收足雙計喇？亦assume自己在傳媒有影響力，你既然唔畀面我，我就十倍奉還數臭你，動用大氣電波之餘，仲用埋社交媒體，新舊夾擊問你死未。<br></p><p>當抱住過氣舊觀念進入相對平等、透明之新媒體，兼且反映普通市民基本價值為主，唔多受名氣左右，咁就出事。酒店及侍應有理據，亦有言在先要收雙計，在擺事實講道理層面，蘇施黃衰咗，而指摘侍應「蠢」，更係犯眾憎，以大欺小搵着數，令網民憤怒。本來應速速道歉，表示自己反應過激，但可能因為自尊及面子，即使po文表示反省，亦未有道歉。蘇施黃呢鋪重傷，至今仍以為可過骨，最終隨時連廣告商都離棄佢。<br>以前在主流媒體搵食，只要同主事人友好，「圍威喂」，圍起個圈自己友玩晒，加上平台有影響力，受眾又冇辦法挑機，久而久之，就會認為自己好掂，TVB及商台不少藝員及主持人就係代表。甚至誤以為在社交媒體照樣可以一呼百應，群眾會盲目跟隨指示廣傳文章唱衰cheap酒店。<br>而茶包的故事，反映了當老餅遇上facebook，出現了巨大期望落差，唱衰人變成唱衰自己！<br><br>添馬男</p></body></html>