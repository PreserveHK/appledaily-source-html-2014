<html><header><meta charset="utf-8"><title>森巴嘉年華：世盃另類激戰C朗老尖鬥熊貓 </title></header><body><h1>森巴嘉年華：世盃另類激戰<br>C朗老尖鬥熊貓 </h1><p>世界盃聽日就開打，同時亦引發一場商場大戰；「一剔」同「三間」兩大國際體育品牌爭持激烈，「一剔」周二就推出世界盃動畫，講C朗、尼馬、朗尼等球星點樣打低複製人；周四香港球迷仲可以落尖沙嘴，見吓巨型球星figure㖭。</p><p>「球星」周四到尖嘴</p><p>球迷已經可以喺youtube或者各大社交網站，睇到「一剔」呢個名為《The Last Game》嘅動畫，故事講一個科學家製作一批唔犯錯嘅複製人，喺科技幫助下，就好輕易打低一班球星，仲搞到球星失晒業，尼馬轉行做髮型師，朗尼要捉魚。不過因為冇驚喜，複製人對複製人嘅比賽就好沉悶，搞到冇晒觀眾，朗拿度就出山，搵齊呢班球星復出，勉勵佢哋要勇於冒險，踢呢場最後一戰，最後梗係打低晒班複製人，仲由寸爆C朗射入致勝一球㖭。<br>除咗伊巴謙莫域同列貝利外，其餘球星亦都將出戰世界盃，除非飛去巴西，唔係都冇機會見佢哋真身，不過球迷周四起去到下月13號決賽日，都可以去到尖沙嘴海港城，同呢班3至4米高球星figure影吓相。<br>話時話，宣揚創意同保育嘅「1600熊貓遊香港」活動，1,600隻紙糊熊貓周六就會到尖沙嘴鐘樓展覽，到時就真係C朗鬥熊貓，一家大細係唔係球迷，都值得落老尖趁熱鬧。<br>四年一度嘅世界盃，亦係各商家搶市場佔有率嘅地方，據《worldfootball.net》估計，單係贊助32強球衣，已經用咗3.75億美金（約29億港元）一年，「一剔」簽法國就最貴，一年要花6,000萬美金。上年足球用品全球收入就有19億美金，不過仲少過「三間」一啲，「三間」就有24億美金。除咗體育用品，手機都力爭球迷市場，「三叔」噚日又出新廣告，搵埋美斯同C朗兩大球王做主角㖭。</p><p>識睇　一定睇蘋果嘅足動世盃：<br> http://worldcup2014.appledaily.com/  </p><p>【壹錘定音】星期一至五，早上8點開咪！<br> http://hammerout.hk <br><br>立即更新《蘋果動新聞》app<br> https://bitly.com/AppleDailyiOSApp <br> https://bitly.com/appledailyandroidapp  </p></body></html>