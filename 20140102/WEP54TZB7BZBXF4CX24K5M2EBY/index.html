<html><header><meta charset="utf-8"><title>中環在線：四叔請員工遊泰　遇示威要押後 - 李華華</title></header><body><h1>中環在線：<br>四叔請員工遊泰　遇示威要押後 - 李華華</h1><p>講開又講，恒基地產（012）老闆李兆基（四叔）每年都會私人拎錢出嚟，畀一班副經理級以上嘅員工喺聖誕至新年期間去旅行玩番餐，𠱁佢哋開心。<br>聽聞，四叔一早拎咗幾百萬出嚟，買好機票，訂晒酒店房間，諗住畀員工去泰國度假，點知遇上泰國政局不穩，要延至復活節先至可以成行。</p><p>估計使幾百萬</p><p>恒地班高層近年一齊去過好多地方旅行，包括澳洲、日本、廣州、澳門、南韓首爾，原本佢哋舊年聖誕同今年農曆新年會分四批人去泰國玩，每團約有60人，以每人團費大約1.5萬元計算，粗略估計，四叔拎360萬元出嚟左右，對於四叔絕對係濕濕碎。<br>由於團費已經畀晒，所以佢哋唔能夠改地點，暫時打算延期至復活節，等泰國政局穩定落嚟先起行。<br>泰國將於2月進行國會大選，到時政局可能會較為明朗啩！</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>