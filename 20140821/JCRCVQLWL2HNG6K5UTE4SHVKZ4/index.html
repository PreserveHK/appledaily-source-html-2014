<html><header><meta charset="utf-8"><title>Prof J財技特訓班：追蹤國瑞置業 - 徐燦傑</title></header><body><h1>Prof J財技特訓班：追蹤國瑞置業 - 徐燦傑</h1><p>話咁快，恒指喺你同我都以為破唔到25000關口下，又破咗，得咗。其實呢種係期望管理，令你覺得咁辛苦又破咗，可以向下一站出發，一步一步咁，好過一嘢抽上去，無料到，係唔係？<br>識我嘅都知道，大股我炒，細股我又炒，因為，從炒嘅過程當中，令我更加地清楚佢哋嘅動態，唔係升，就係跌，成交量非常重要，資金流向非常重要，同時，有乜嘢經紀大名參與過其中亦都非常重要。</p><p>收入增長以倍計</p><p>2009年，Prof J 第一隻寫嘅股係TCL多媒體（1070），投資者嘅關係，大佬又好口才，人又有型，當然，冇我咁有型。<br>睇得出，TCL由傳統工業走向高瑞資訊科技，向互聯網、機頂盒、遊戲機三路雄師進發，似乎較同業有先見之明，最緊要係轉身夠快，管理層執行能力非常高。<br>悶咗咁耐，終於企定喺牛熊分界線，企得穩，加上低過淨資產值，配合可能出現嘅財務訊息同基金數據支持，開始有亮點，睇實。<br>除咗TCL多媒體，呢排多隻股票已破咗52周高位。Prof J用蜻蜓投資法捉到隻國瑞置業（2329），國瑞簡直係物流嘅專家，負責開發、建設、投資以及管理等服務。<br>現時國瑞除咗喺廣東、北京等大城市發展外，更加喺汕頭、佛山、瀋陽、西安等多個經濟高速增長嘅大中型城市，增加土地儲備或開發精品住宅等投資性物業。<br>幾年後，發展更加成熟，規模更加強勁，收入會加倍上升。 <br>國瑞呢幾年收入顯然強勁，複合年增長率有成97.4%咁多，但是，現時股價未反映真實業務，喺2.48元附近有唔錯嘅支持，目標價3元，睇吓基本因素嘅改變，會唔會令呢隻股點燈先，繼續追蹤，出發！<br><br>徐燦傑　<br>齊魯國際控股首席策略總監<br>本欄逢周四刊出</p></body></html>