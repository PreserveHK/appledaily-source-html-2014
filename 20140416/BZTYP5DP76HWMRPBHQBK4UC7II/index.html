<html><header><meta charset="utf-8"><title>內地評論勁彈港產片「冇好嘢揀」只識懷舊同爆乳？</title></header><body><h1>內地評論勁彈港產片「冇好嘢揀」<br>只識懷舊同爆乳？</h1><p>「第三十三屆香港電影金像獎」曲終人散，《一代宗師》勇奪12獎項成為大贏家，創下得獎紀錄，但相反有內地媒體對《一代宗師》一枝獨秀卻視為「一片獨大，盡顯荒蕪」，認為香港2013年港片產量只有42部，結果令金像獎選無可選。<br><br>內地新浪網以題為「金像獎失守多年 香港電影成圖騰」，花大篇幅，用4千多字嚟分析，講到香港業內有人建議將金像獎入門門檻提高，建議金像獎所設立嘅15個獎項中，香港人所佔工作崗位數量，由目前6個提升到10個，以求保護本土電影業；同時有批評指出，修改只會令合資格嘅香港電影愈來愈少，令金像獎固步自封。<br><br>該文章又指大贏家《一代宗師》嘅主演、編劇團隊來自內地，最佳攝影Philippe Le Sourd來自法國，最佳剪接、最佳音效嘅團隊都係中外融合，而王家衛口中嘅香港電影，其本質只係「混血兒」，高呼香港電影不死，其實只係香港電影人喺彷徨中自我鼓勵嘅精神圖騰。<br><br>其實日前內地傳媒有另文又以洋洋幾千字批評港產片「只剩情懷壓箱底」，仲借多位內地影評人把口，痛批港產片唔掂，如《殭屍》一片反映導演同觀眾只係識懷緬當年；《掃毒》同樣又係憑《誓要入刀山》串起全片，掀懷舊風抹不走當年《英雄本色》+《喋血街頭》嘅影子:「通過回憶過去拉攏受眾，這是發展停滯的港片目前獲得票房和口碑的捷徑，畢竟像往事乾杯的事兒，大家都會更加寬容。」香港人依家就連街頭小吃大排檔都保不住，乜嘢都被拆拆拆，難道就連集體回憶的權利也沒有？<br><br>篇文仲話:「《3D豪情》還在用『爆乳、擠奶、波霸』這樣的方式進行營銷，還有多少人對香港的三級片題材興趣濃郁呢？」<br><br>其實港片產量不斷下降係不爭事實，至於是否因為2013年港片產量只有42部，就造就咗《一代宗師》成為大贏家，咁樣講似乎對《一代宗師》唔太公平，除非另外嗰41部全部都係垃圾。<br><br>香港係中西文化匯聚社會，自04年CEPA推出，中港連接關係更加密切，要搵一部電影，要台前幕後清一色係地道香港人包辦嘅，相信都幾難，咁樣將香港電影定性為「混血兒」亦好值得商榷。<br><br>香港電影不死，冇錯係一種精神信念，王家衛憑《一代宗師》踏上頒獎台接受最佳電影獎項時，王家衛話：「其實電影同功夫一樣，都係兩個字，信念。」拍一齣好嘅電影，相信係每個電影人嘅目標同理想，作為觀眾亦想入場睇嘅係好戲，不論電影「香港」、「唔香港」也好，大家都係想多啲好電影。</p></body></html>