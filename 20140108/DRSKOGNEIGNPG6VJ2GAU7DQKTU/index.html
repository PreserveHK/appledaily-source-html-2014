<html><header><meta charset="utf-8"><title>【六叔逝世】邵氏眾星念老闆凌波憶燒片最激</title></header><body><h1>【六叔逝世】邵氏眾星念老闆<br>凌波憶燒片最激</h1><p>邵逸夫爵士（六叔）58年成立邵氏兄弟電影公司，拍過逾千部華語電影，想當年邵氏捧紅惠英紅、凌波、金漢、岳華、焦姣、鄭佩佩、米雪、余安安等影星，眾星都懷念六叔，感激他知遇之恩。<br>邵氏女星凌波和丈夫金漢昨日在土瓜灣緬懷六叔往事，她說：「六叔建立嘅邵氏似中國荷李活，佢工作勤力、認真，每次拍戲一定第一個到，最後一個走，上車仲睇文件，我曾拍過一部《紅娘》，六叔因唔滿意燒咗冇上。」金漢爆料指六叔愛看爛片，他說：「佢一次會睇四、五套，唔係人人都得，為拍好戲。」當年凌波忽然宣佈準備與金漢結婚，曾遭六叔反對。</p><p>惠英紅謝伯樂</p><p>惠英紅82年憑邵氏電影《長輩》成為第一屆金像獎影后，她感謝六叔昨在電話中說：「係佢同劉家良欽點我拍《長輩》，令我獲得影后，冇六叔出現我冇今日，佢令我人生改變。」惠英紅表示記得16歲往清水灣片廠開工，當年交通不便路途遙遠，她說：「六叔擔心我危險，叫黃家禧安排我住宿舍，六叔又成日嚟探班見我竧𣉢易發脾氣，佢會安撫我。」</p><p>而66年加盟邵氏的焦姣昨日換上素服悼念六叔說：「我係邵氏老員工，好欣賞六叔呢個老闆，六叔對員工一流。當年住公司宿舍，佢成日請大家食飯，關係似一家人咁溫馨，六叔好關心我哋，不時去片場探班，監督我哋，好勤力。」66年孭飛擔正電影《西遊記》演孫悟空的岳華，昨在土瓜灣接受訪問時說：「六叔生活咁規律，仲估佢起碼可活到110歲，好意外。係六叔揀我，令我可以加入電影圈，我所有嘢係佢畀機會我。六叔聰明、有智慧，好有決策力，佢帶領邵氏同TVB先有今日成就。當年興武俠片，六叔又畀機會我外借出去拍戲賺錢，六叔又重用中途離開去台灣發展嘅李翰祥，佢愛才唔認舊惡，呢方面好寬容。」</p><p>王羽盼他安息</p><p>鄭佩佩大前日跟邵氏藝人往看凌波演出，眾人都有提起多年沒向六叔拜年，鄭佩佩說：「最深印象六叔曾送過隻錶畀我，話我係最守時演員，亦因為呢隻錶，到今時今日我都係咁守時。」謝賢回想當年獲六叔邀拍戲說：「大家合作好開心，呢個長輩值得我敬重，佢喺電影圈好大貢獻。」<br>余安安昨回憶當年拍邵氏電影趣事說：「十幾歲就拍邵氏楚原嘅戲，好多時都見邵老闆嚟片場，佢永遠都係和藹可親，無論見到演員定係小工，識定唔識，佢都點頭微笑，近啲嘅就會握手。」同樣曾效力邵氏的米雪昨也說：「我入行加入邵氏訓練班時識六叔，佢成日同我哋傾偈，可以話係偉人，好錫啲演員。」<br>六叔生前曾任TVBS董事長，不少台灣藝人、導演、歌手都深感惋惜。憑邵氏出品《獨臂刀》成名的王羽，早年和邵氏曾發生合約糾紛，對於六叔的離世，他昨日在台灣華視錄影節目時就說：「希望他在天之靈可以安息。」曾演出邵氏經典電影《龍門客棧》的徐楓說：「六叔是令人尊敬的長輩，提攜過無數小輩的長輩。」<br>採訪：比華利、胡比<br>攝影：陳志嵐</p><p>足本收睇《亂噏24》x鄭秀文＠杜琪峯；再有卓韻芝！<br>周一至周五《亂噏24》約定你： http://bit.ly/appletalk24  </p></body></html>