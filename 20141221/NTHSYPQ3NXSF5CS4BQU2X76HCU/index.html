<html><header><meta charset="utf-8"><title>求驗客手記：槌仔呃細路錢最「金」</title></header><body><h1>求驗客手記：槌仔呃細路錢最「金」</h1><p>𠵱家每場英超比賽，球員一定拖住細路哥入場，我係嗰位細路，一定開心到震；但估唔到班球會竟然利用小朋友喺度牟利，坐地起價。《隊報》最近就踢爆呢班球會嘅惡行，大部份都係英超中型班球會，其中韋斯咸（圖）就收得最貴，成個球僮套餐成600鎊（約7,200港元），包括可以拖住球星出場、簽名同埋同球星影相等等，話就話包羅萬有，但如果真係想為班兒童或社區着想，就唔應該收咁貴。至於曼市雙雄、阿仙奴同車路士等大球會，就冇呢啲球僮套餐，其實道理好簡單，佢哋處處商機，使乜靠呢啲賺錢！</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>