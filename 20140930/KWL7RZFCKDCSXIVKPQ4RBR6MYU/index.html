<html><header><meta charset="utf-8"><title>金手指：中央冇香港會點 - 孫柏文</title></header><body><h1>金手指：中央冇香港會點 - 孫柏文</h1><p>無能。真係好無能，廢過廢柴。點解可以由幾十個學生爬圍欄，喺48小時內變成香港1997後最大一場憲制危機（你唔好同孫柏文話你喺星期日晚，一浪又一浪嘅催淚彈後，啲人不但唔散仲要越來越多人，佔據越來越多地點時，冇諗過解放軍會否介入結束一國兩制）。喺周末前，有啲人話我哋冇，亦唔應該有乜特殊地位，只係個直轄市。三權又話要合作。我都唔講以前例如冇咗香港，邊度會有愛國商人，因為運用砵典乍定下來自由貿易天條，不顧聯合國制裁，畀佢運物資返大陸去抗美援朝？</p><p>一國兩制玩完影響大</p><p>今時今日中央唔係好想將人民幣國際化咩？但揸人民幣就要將啲人民幣泊喺啲例如債券嘅資產度。故當年中央叫上海搞，叫佢哋整個場畀人發人民幣債券，叫熊貓債券。點知屁都唔響個，因冇一個有腦嘅央行或金融機構，會信你個喺上海嘅法庭，因為有人唔還錢點告？過咗一排後就叫我哋試吓啦。最後點？咪就係點心債同國際貿易用人民幣嘅百分比不斷上升囉！冇司法獨立香港點幫央央大國崛起呀？一個有人信嘅司法制度，唔係血拼商場，一年半載揼嚿錢就可以起出來。做到儲備貨幣好過百架航空母艦。香港一國兩制玩完，人民幣仲想做儲備貨幣？仲要最惡頂係你搞唔掂，畀我哋搞，搞到後仲要你班啦啦隊出來話「祖國明益香港人」、「冇中央扶持香港老早玩完」！聽到你唔會學前晚啲人咁咩？就算黃之鋒、戴耀廷叫你返屋企，你都照樣出去遍地開花啦？<br>最後講關於酷派（2369），尋日話中移動（941）減補貼所以又俾人掟低。我要重申，呢個唔係益中移政策，呢個係保護主義幫啲好似酷派嘅國產機商政策。因以前補貼係零機價，每月交月費，而家係真金白銀買機後補貼月費。當你掉轉時，機越平越着數。咁平機係乜？咪就係酷派囉！記得，股票只要夠抵買，核廢料都買得，股票貴時，完美嘅公司都唔掂得。</p><p>孫柏文<br>獨立股評人<br> http://facebook.com/shuen <br>本欄逢周二刊出</p></body></html>