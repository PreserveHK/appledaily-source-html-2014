<html><header><meta charset="utf-8"><title>咖喱牛腩︰再見「三角戀」 - 咖喱</title></header><body><h1>咖喱牛腩︰再見「三角戀」 - 咖喱</h1><p>逢周五，咖喱牛腩都會跟大家暢談球壇的人和事。既會嘻笑怒罵，寫出激情，亦會冷靜分析，寫出理性。</p><p>國際足協主席白禮達上星期宣佈，將會嚴禁第3方擁有權。咩係第3方擁有權？就係指除球會外，仲有體育投資公司擁有一個球員，呢個情況喺南美、葡萄牙同西班牙都好普遍。唔少外國傳媒同球迷都大讚白禮達嘅決定，因為呢啲投資公司純粹為搵錢而要球員轉會，令球會角色被動，有時不得不賣人。<br>不過，一個制度是好是壞，在乎角度。據統計，𠵱家西甲至少有20名球員涉及第3方擁有權，其中拉科魯尼亞有5位，馬德里體育會亦有4人。呢個制度幫到中型班增兵，因為佢哋買球員唔使出晒全筆轉會費，可以搵投資公司分擔。葡超嘅波圖等都係第3方擁有權嘅受益者，佢哋可以用低價買入好多有潛質嘅南美新星。<br>最具代表性嘅第3方擁有權交易應該係法卡奧。佢喺波圖期間，波圖只係擁有法卡奧嘅45%權益。當轉去馬體會時，轉會費4,000萬歐元，但馬體會其實只係畀咗1,800萬歐元，因為馬體會只係買咗波圖嗰45%，而餘下55%都係投資公司擁有。1,800萬歐元就買到個威震歐洲嘅神鋒嚟用，真係抵！未來國際足協禁止第3方擁有權，相信波圖同馬體會等增兵時，會有唔少影響。文：咖喱</p></body></html>