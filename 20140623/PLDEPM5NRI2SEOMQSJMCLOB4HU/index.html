<html><header><meta charset="utf-8"><title>森巴嘉年華：勁中波膽睇死狂牛李榮杓勁過保羅</title></header><body><h1>森巴嘉年華：勁中波膽睇死狂牛<br>李榮杓勁過保羅</h1><p>仲記得上屆南非世界盃，有隻叫保羅嘅八爪魚，估波勁準，預測8場波嘅勝方中晒。可惜嘅係，保羅已經喺2010年10月離開我哋，結束咗佢短暫而光輝嘅生命。保羅出咗名之後，全球各地出現咗好多所謂「新保羅」嘅動物，有龜啦、駱駝啦、仲有豪豬同河馬㖭。不過佢哋全部都唔入流，冇一個有資格做保羅接班人。</p><p>一提李根鎬就入波</p><p>真正嘅「新保羅」終於出現，仲青出於藍㖭！佢並唔係咩松鼠犀牛大笨象嘅動物，而係人類。呢位為人類爭光嘅，就係李榮杓嘞！踢過燕豪芬同熱刺嘅02年南韓世盃殿軍國腳李榮杓，掛咗靴之後走咗去做講波佬。咁做得講波佬，好多時都會預測吓賽果，而佢嘅貼士準到得人驚，仲要講咩中咩。南韓對俄羅斯場波，李榮杓有份做評述，賽事期間佢話李根鎬係「可以摧毀俄羅斯防線嘅武器」，結果呢位效力尚州尚武嘅前鋒，後備入替只係10分鐘，就真係幫南韓先開紀錄。</p><p>兩次貼中西班牙輸波</p><p>不過，我求大俠都知道，其實高路斯先係德國最強前鋒，結果佢上周六都後備入替就即刻建功啦，唔通我都係新一代保羅？梗係冇咁簡單啦，李榮杓已經估中多場分組賽嘅最終比數，當中包括荷蘭5:1大勝西班牙、意大利2:1贏英格蘭、科特迪瓦2:1擊敗日本、仲有智利2:0贏西班牙，令狂牛提早出局嗰場。<br>李榮杓就好謙咁話，估中咁多場都係因為好彩啫。有球迷就幫佢改個花名叫「八爪魚」，擺明就係話佢似保羅。不過，我求大俠就點都覺得，李榮杓勁過保羅囉。可惜我睇唔到南韓電視台，又唔識韓文，如果唔係就發達喇！</p><p>識睇　一定睇蘋果嘅足動世盃：<br> http://worldcup2014.appledaily.com/  </p></body></html>