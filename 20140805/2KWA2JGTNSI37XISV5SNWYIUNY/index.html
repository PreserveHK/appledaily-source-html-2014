<html><header><meta charset="utf-8"><title>【情陷夜中環去片】我最鍾意男上女下 - 葉朗程</title></header><body><h1>【情陷夜中環去片】<br>我最鍾意男上女下 - 葉朗程</h1><p>咸豐年前，黎明曾經拍過一部電影叫《一見鍾情》，講述他是美國矽谷的科網才俊。黎明創辦的公司一度周轉不靈，飾演黎明得力助手的葛民輝找來靚女周嘉玲協助融資。<br>其中一幕，大概是周嘉玲想入股黎明公司，並要成為最大股東及擁有最高話事權，即是要「騎住」黎明。幾個人圍着長長的會議枱，一起商討是次計劃的可行性，黎明和周嘉玲分別坐在會議枱的兩端。<br>會議進行期間，黎明擺出一副臭臉，更把雙腳翹在枱上，展示出大班姿態，肢體語言完全說明他不歡迎周嘉玲的入股計劃。周嘉玲對黎明的無禮行為裝作視而不見，繼續發言，然後就聽見黎明從坐位上喃喃吐出一句英文粗口，意思是「廢話」。周嘉玲先是愕然，再問：「Excuse me？」<br>高大的黎明站起來，緩緩地繞過長長的會議枱，走到周嘉玲旁邊，然後微微彎身，貼近周嘉玲的耳珠，用一把磁性的聲音說：「我頭先係話：廢話。我鍾意男上女下。」型爆，我都鍾意男上女下。</p><p>職場女強人多　男人被騎住</p><p>今時今日的中環，女中豪傑太多，男上女下的情況買少見少。女人越嚟越叻，或者應該咁講，女人一向都好叻，只係以前冇好似今日咁多嘅機會畀佢哋發揮。現在你隨手找來一些大deal作參考，也不難發現牽頭者都是女人，這個情況在法律界尤其明顯。嗰啲個名講出嚟大到嚇死你嘅law firm，上緊位嘅senior associates或者已上位嘅partners，都不知有幾多都係女人。<br>葉朗程呢一行又點？腳踏三吋高跟鞋，左手挽着32厘米的Kelly包包，右手拿着iPhone，拇指按着螢幕將那份proposal放大再縮細，腦海重溫着昨晚凌晨三時才修改的資產分配建議，口中念念有詞準備着之後的開場白，烈日當空由國金二期走到長江中心依然臉不紅氣不喘。臨走入長江中心，經過一面反光鏡，也不忘神態自若的往鏡裏一照，撥弄一吓肩上的秀髮再繼續昂首闊步。Ladies and gentlemen，她，就是我的老闆。<br>開會之前，櫻桃小嘴呷一口礦泉水，演講模式隨即啟動，全程以流利的British English列出整個計劃的重點，近至短期財務需要、中期資產分配，遠至長期的遺產繼承事宜。無論是個人的稅務安排，還是企業層面的併購，她都有恰如其份的見解，在商界身經萬戰的泰國華僑客戶聽得津津有味，他一路在點頭、點頭、再點頭。待他點完第68次頭之後，我和老闆終於離開。<br>要老闆親自出馬，搞到葉朗程都只能做個「傍友」，客戶當然來頭不少。「How did I do？」她在步出長江中心之時問我。Couldn't be better，我老實回答。「我覺得頭先講education fund嗰陣，可以喺tax planning個direction講多少少。」佢唔係話緊佢自己，佢係話緊我，話我可以講多少少，即係話我講得唔夠多。<br><br>正當我想回答之際，老闆的電話響起來。從對話內容判斷，我大概猜到是誰。「我昨天晚上已經看過，他這個形象挺新鮮的，廣告肯定會很受歡迎。」老闆以流利的普通話說着，是台灣口音那種普通話。視乎對象而定，要她用北京腔也可以，上海話也懂，德文跟英文一樣流利，絕對承認她是語言天才。電話裏頭應該是Z媽媽，她的兒子是瘋魔亞洲的天王巨星，也是我們的客戶。<br>「沒有沒有，千萬別客氣，謝謝你和Z先生一路以來的信任。」通話結束。「Sorry Marcus，頭先講到邊度？」頭先講到後日喺 New York開會個agenda，我故意誤導她。「你當我老人癡呆？我哋頭先講緊啱啱個trust fund嘅tax planning。」女人的記性，是她們最大的優點和缺點。咁你又問我？我大笑兩聲掩飾。跟這個老闆共事四年，最近一年的關係變得亦師亦友。<br>回公司的路上，她跟我一起檢討剛才開會的過程，我沿途認真聽着，不過部份意見實在不敢苟同。挑通眼眉的老闆大概看得出我臉上一點的「唔順氣」，於是說：「上位上得太快，係要有人間中挫吓你啲銳氣先得嘅，咁樣成長會健康啲。」<br>如果老闆知道我是葉朗程，她該會知道每星期當我出文的時候，就會有一大堆阿豬阿狗三姑六叔排住隊挫我「銳氣」。寫呢樣又要抦，寫嗰樣又要抦，呢班人真係好搞笑，每個星期鬧，但又每個星期睇。鬧得最狠嗰啲，分分鐘係每個星期追我啲文追得最貼嗰啲。</p><p>女上司夠大方　下屬好慳力</p><p>「我上位唔快，就算係快，都係你lead得好啫。」我誠懇地說，是真心話。老闆一直走在我的左邊，每次一起走路的時候，她都走在我左邊。直覺告訴我，她認為自己右邊面最靚。實情是，老闆的正面最靚。做得私人銀行，尤其是做前線的，通常無醜婦。「你咁掂，都唔知可以lead到你幾時，你應該就嚟可以願望成真㗎啦。」<br>唔明，願望成真？「爬我頭囉，你鍾意男上女下嘛。」突然感覺到一股熱力由丹田直奔大腦，耳朵發燙，沒有深究是誰出賣我，因為我實在對太多人發表過太多次「男上女下」的偉論。「講吓啫，happy hour飲多兩杯，乜嘢都攞嚟講吓嘛。」極度驚慌，語無倫次，雖然我知道老闆其實唔係好介意。「唔使驚喎，如果你唔係咁諗，我就真係睇唔起你啦，男人有大志is a must right？」<br>如果全香港嘅女上司都可以好似我老闆咁大方，女上男下也可以是一件樂事。女人做事條理分明，觀察入微，做佢哋下屬，可以行少好多冤枉路，慳番好多力。<br>Yes，如果個女人識得lead嘅話，女上男下，真係慳番好多力，你懂的。<br><br>葉朗程</p></body></html>