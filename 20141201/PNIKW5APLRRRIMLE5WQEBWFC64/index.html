<html><header><meta charset="utf-8"><title>隔牆有耳：搶屯門區議會席位何仙姑後人vs鐵頭仁 - 李八方</title></header><body><h1>隔牆有耳：搶屯門區議會席位<br>何仙姑後人vs鐵頭仁 - 李八方</h1><p>未來三年都係特區選舉年，先有明年底嘅區議會選舉、再有2016年嘅立法會改選，2017年則有特首選舉重頭戲上演，如果要喺政圈分一杯羹，各路人馬係時候要備戰。而倒數約一年嘅區議會選舉，想入場嘅人已經磨拳擦掌，政圈盛傳前律師會會長何君堯會上陣，硬撼現為屯門區議員嘅民主黨何俊仁。</p><p>冧莊鄉事會主席無望</p><p>其實何君堯要轉戰直選，源於鄉事會明年初改選。現為屯門鄉事會主席嘅何君堯，若然要續以當然議員身份晉身屯門區議會，必須保住鄉事會主席，但據知佢上屆揮低劉皇發做主席後，未獲鄉事會歡心，相反發叔卻翻盤在即。既然連任主席無望，係時候搵位落腳，以民選議員身份留喺屯門區議會。<br>有傳佢吼實何俊仁屯門區樂翠選區出征。何君堯曾經喺08年自爆睇過族譜，成千年前有位曾祖姑姐，就係八仙之一嘅何仙姑，所以一場何仙姑後人大戰鐵頭仁好戲，即將上演。點解要揀鐵頭仁嚟撼？唔通貪佢個頭夠硬？八方聽聞，何君堯或睇準鐵頭仁同佢一樣係律師，而鐵頭仁喺建制派猛批違法嘅佔領運動走在最前線，甚至被網民砌佢違反律師守則，相反何君堯就搞咗檔「保護中環」反佔中，若然以藍絲帶形象打法治牌，未必唔可以搶到鐵頭仁嘅選票。<br>而樂翠選區範圍呢，原來包括埋發叔鎮地龍鼓灘喎；唔知雙何硬仗若上演，發叔會幫邊一邊？</p><p>李八方<br><br>mailto:pf_lee@appledaily.com</p></body></html>