<html><header><meta charset="utf-8"><title>中環在線：賓架學「深水埗明哥」德銀向基層派飯 - 李華華</title></header><body><h1>中環在線：賓架學「深水埗明哥」<br>德銀向基層派飯 - 李華華</h1><p>香港嘅貧富懸殊問題越嚟越嚴重，德銀亞太區證券主管Dixit Joshi就「睇唔過眼」，自發夥拍多個慈善團體、學校、政府單位合作，上周舉行為期七日嘅「施惠日（Sewa Day）」，鼓勵一班賓架同事，帶同親戚朋友唔好淨係捐錢，要身體力行做義工，花時間了解香港嘅社會問題。<br>只係嚟咗香港四年嘅Dixit就話，香港其中一個最嚴重嘅問題係財富不均，商業區嘅繁榮根本唔可以反映社會實況，要深入社群先可以體會更深；佢又話，施惠日嘅賣點係多元化，畀大家選擇鍾意做嘅義工活動，大致分為食物與資源餽贈、戶外活動體驗、教育輔導、環境與動物權益、音樂藝術分享等等，而施惠日自2010年起，已經喺超過25個國家或地區舉行，包括英國、新加坡及香港等，去年義工總數已經達到7.5萬人。</p><p>準備1,500個印度版飯盒</p><p>單計上周六、日，施惠日總共舉辦二十幾項活動，仲學足「深水埗明哥」，舉行大型派飯活動，準備咗1,500個印度版飯盒，運去深水埗、元朗、屯門等地區。Dixit又話，施惠日嘅受惠對象不分種族界限，不論本地、少數族裔都會一律關心。<br>Dixit覺得，雖然香港已經有好多慈善團隊，但需要做嘅，仲有更多。而講到最深刻、最感動嘅體會，Dixit就提到有一次，義工隊將煮好嘅飯盒運入新界，送畀有80幾歲嘅老人家之後，班老人家突然攞出自家種新鮮蔬菜，送返畀義工隊。佢覺得呢班老人家未必擁有好多財富，但佢哋咁做，絕對重己重人。<br><br>李華華<br>mailto:LiWaWa@AppleDaily.com</p></body></html>