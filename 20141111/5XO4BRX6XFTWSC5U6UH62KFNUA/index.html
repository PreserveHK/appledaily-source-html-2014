<html><header><meta charset="utf-8"><title>異動空間：廣船低吸揸中線 - 魏力</title></header><body><h1>異動空間：廣船低吸揸中線 - 魏力</h1><p>好消息出貨可謂炒股的條件反射動作，滬港通落實通車日期，港股頂咗大半日，最後一粒鐘散晒，恒指由開市升500點收窄至唔夠200點，日線圖成支大陰燭，成交更逾900億元，大戶清楚話畀各位知：憧憬實現，係時候出貨。<br>大折讓H股炒得好癲，追唔追得過？魏力睇法係：目前市場仍憧憬H股會追到A股價格，當大部份人都信，一窩蜂去炒，假設就會自我實現。如技術上做到套戥應不會仲有咁多水位畀各位去追，而A股在深圳掛牌的浙江世寶（1057）、山東墨龍（568）更不應該受惠。目前純炒憧憬，未來幾日可以升到無晒譜，但散水時亦會又快又急，應否追逐這個泡沫，視乎閣下可承受的風險。<br>廣船（317）復牌一周，走勢逐步穩定下來，又有留意價值。先強調一點，廣船最大賣點非H股折讓，而是軍工概念。不過，A股經過一周的漲停後，股價已回升至29.71元人民幣，折合37.4港元，H股（23.4港元）較其折讓37%，回到停牌前的折讓水平，屬合適的吸納位，作中線持有。未來炒作賣點包括：母公司繼續注資、首隻A+H軍工股，估值有望提高、行業及業績復蘇。</p><p>魏力<br> http://www.facebook.com/2012jason </p></body></html>