<html><header><meta charset="utf-8"><title>嫁唔出 - 曾志豪</title></header><body><h1>嫁唔出 - 曾志豪</h1><p>如果有人說，你嫁唔出，因為你讀太多書，你有何反應？<br>我會答（如果我是女人），「係咪我文盲就會有大把吳彥祖埋我身先？」<br>牡丹花下死做鬼也風流，文盲剩女和高學歷剩女，一個無人同情，一個至少受人尊敬，臨死有張沙紙裹屍也好過一絲不掛。<br>近日大陸有政協陳日遠表示，招博士生時，如果女學生無男友無結婚，他會建議她們找到男朋友再考博士，以免優秀的女博士變成高齡剩女。<br>另一名政協委員羅必良踩多一腳：女孩子是一個產品，賣了20幾年，還沒把自己賣出去。從戀愛角度講，讀博士不是個增值的事，是貶值的事。<br>兩個雷，把大國女博士生炸得焦頭爛額，齊罵「可怒也」。<br>正如開首所言，是否我不讀博士便肯定嫁得出？如果到時人又無書又讀唔到，係咪你養我？<br>但大國男人的確害怕女博士生。<br>早前，一位網名「毛毛虫Claire」的南京師範大學美女博士，被人盜用了個人資料網上徵男友回家過年。結果大批網民回帖，近三成都表示「不敢娶美女博士」。網民解釋，「女博士已經可怕，美女博士更加hold不住！」廣東話，食佢唔住也。<br>嗚呼，我不是替女同胞叫屈，我是替男人覺得羞恥！我們男人幾時變得如此窩囊，女人只要條件好一點，我們都無福消受？<br>之前已經要找一個肯食麥記的女朋友，弄得男人連請女友吃好一點都無能為力。讀多兩年書你話有距離，身材好又怕被人望，樣靚又怕被人撩；最糟糕是，無身材你又笑佢iPad、不是美女又笑佢豬扒，最後都係無人要。神又你鬼又你，又自卑又自大的男人。<br>聽我講：三高女是賓特利，少人買不是你的錯，是我們太窮矣！</p></body></html>