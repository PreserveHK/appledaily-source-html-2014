<html><header><meta charset="utf-8"><title>Prof J財技特訓班：卡撒天嬌有計 - 徐燦傑</title></header><body><h1>Prof J財技特訓班：卡撒天嬌有計 - 徐燦傑</h1><p>前日朝早打風，港股無開市，好多朋友仔可以留喺屋企休息半日，但無論打幾多號風球，我都會大約七點幾返到公司做嘢，無計，人蠢唯有靠努力頂住！同時用蜻蜓投資法搵下有乜好股同大家分享，今次俾我捉番隻卡撒天嬌（2223），上市前我有睇過，主要業務係家用紡織品及家居用品。</p><p>管理層個個高手</p><p>卡撒天嬌喺2012年11月23日以1.5元上市，以半年多少少嘅時間極速升至2.59元，升幅有七成咁多，點知零售行業進入咗寒冬期，銷售量比預期大跌及成本增加，行內好多公司都失去預算，決定減少舖頭數量同唔請咁多工人。<br>卡撒天嬌股價亦跟住受影響，銷售量比過去低咗，但相比珠寶行業跌幅已算少咗好多，嚴格上係好過大市！證明咗卡撒天嬌喺處理危機方面，已有自己嘅經營系統同戰略。<br>另外，早排同卡撒天嬌嘅管理層見完面，發覺佢哋想搞好間公司，以開源節流管理模式為核心，唔似想賣殼同無心戀戰，加上管理層個個都係精英中嘅精英。先講下副主席鄭斯燦，佢係一個品牌營銷嘅高手（起碼佢吹得掂先），喺未來呢幾年，佢老哥話一定要將卡撒天嬌打造成一個更優質嘅品牌。主席鄭斯堅，人如其名，即係堅！做事實務，高瞻遠足，配合財技大隻佬行政總裁郭元強嘅財技戰鬥力，股價未出發先興奮！同時已成功通過咗Prof J 蜻蜓投資法第一測試！<br>喺未來一年零售市場預料會有明顯改善，加上有三個咁勁嘅精英運用唔同嘅戰略同營銷手法，簡直係零售板塊嘅戰國三雄，佢哋一定會將股價推向另一個高峯。<br>不過，現時成交量唔係好夠，應該又係大戶靜靜同卡撒天嬌偷情，等修成正果，仲唔係又一場轟轟烈烈嘅愛情片（又令我諗起副主席嘅微電影），以1.36元大洋為支持位，中長線就先以上市價加溢價約兩個大洋為目標，一齊喺金融大時代追蹤同出發！</p><p>徐燦傑<br>齊魯國際控股首席策略總監<br>本欄逢周四刊出</p></body></html>