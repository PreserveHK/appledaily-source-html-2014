<html><header><meta charset="utf-8"><title>中環在線：陳小魯簡樸家居曝光紅二代人脈廣　賀禮堆滿一角 - 李華華</title></header><body><h1>中環在線：陳小魯簡樸家居曝光<br>紅二代人脈廣　賀禮堆滿一角 - 李華華</h1><p>開國元帥陳毅之子陳小魯作風低調，本報記者早前採訪佢，發現佢嘅住所實而不華，招呼人嘅客廳沒有金碧輝煌嘅佈置，但簡單擺兩件估計係根雕嘅擺設，已透出氣派。<br>安邦保險近年喺內地冒起得相當快，甚至有能力爭購永亨（302），控制人吳小暉係已故領導人鄧小平嘅外孫女婿，陳小魯係董事之一。<br>陳小魯住喺佢岳父北京嘅舊屋，係北二環附近嘅民房，同好多遊客遊覽嘅南鑼鼓巷只相距幾百米。雖然靠近遊客區，但陳小魯屋企附近十分清幽，事關胡同附近有幾位戴住紅袖章嘅街道辦睇場，遊客見到咁嘅陣容，都知住喺呢帶嘅人非富則貴，甚少走近。</p><p>客廳較細　根雕擺設裝飾</p><p>陳宅入面有個小池塘，步入臘月已經結冰，幾棵樹亦迎冬而枯，陳小魯就住喺兩層高嘅樓房，驟眼望入屋，有好多間房，客廳較細，牆上掛上一幅老虎頭嘅畫，中間擺咗兩件應該係根雕嘅擺設，仲有一嚿奇石。<br>細心睇，旁邊擺滿一地應該係別人送去嘅禮物，估計係新年前後，別人嘅一點心意，亦反映陳小魯呢位紅二代嘅地位。客廳掛有一幅全家福照片，陳小魯同太太粟惠寧，與家人聚首一堂。粟惠寧係開國十大將之首粟裕個女，粟惠寧個姪仔粟志軍跟國家主席習近平亦有交情。採訪當日，粟惠寧不在家，因佢厭倦寒冬，飛咗去海南島避寒。<br>雖有不平凡嘅背景，但陳小魯對人親切，若非佢有架車掛上軍委總參謀長先有嘅VA車牌，陳小魯跟尋常老人家冇乜分別。</p><p>李華華<br>mailto:LiWaWa@AppleDaily.com</p></body></html>