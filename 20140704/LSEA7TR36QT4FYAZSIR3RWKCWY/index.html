<html><header><meta charset="utf-8"><title>大棋局：立信減交易成本 - Mr. Tregunter</title></header><body><h1>大棋局：立信減交易成本 - Mr. Tregunter</h1><p>今日想借呢個欄位講兩個故事。端木賜見到孔子，問佢：「大佬，國家要點樣治理？」孔子有型簡短回答：「足食，足兵，民信之已。」端木賜追問三樣要減一樣，減乜？孔子：「減兵。」端木賜再問要減多樣呢？孔子：「減食，係人都會死，但人民唔信任政府就玩完。」呢個就係「自古皆有死，民無信不立」嘅出處。孔子睇透，人民唔信政府，政府好難運作，做每樣嘢都要解釋，解釋完人民都唔信，覺得你有hidden agenda，個交易成本就係幾何級數咁上。因為一來一回就兩次，解釋點解來、點解回、點解唔來、點解唔回就四次，然後每一點再各分裂四次，幾何級咁上，政府根本無法負荷。<br>第二個係列子嘅故事。有個阿叔唔見咗把斧頭，懷疑係隔籬屋個細路偷，一路觀察佢幾日，覺得佢行步路都似係賊。後來個阿叔係後山搵番把斧頭，再望個細路，點睇都唔似係賊。就好似初戀時覺得對方做乜都係甜美，結婚40年後覺得對方做乜都乞人憎。香港已進入咗民不信嘅境地，爭持消耗係死局，要搵一個方法立信防止經濟癱瘓，公民提名普選係最立竿見影嘅方法。<br><br>Mr. Tregunter<br>本欄逢周五刊出<br><br>註：作者為《地利根德閣》blogger，著作有《樓市撈底攻略》</p></body></html>