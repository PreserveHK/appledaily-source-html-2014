<html><header><meta charset="utf-8"><title>中環迷你裙：習總喪玩小圈子 - Samantha</title></header><body><h1>中環迷你裙：習總喪玩小圈子 - Samantha</h1><p>股民睇錯市，只是輸錢，官場睇錯人，輸仕途，分分鐘命仔都冇，京城中人終醒覺，睇錯了習近平，肅貪一役輸得慘烈。Samantha起初以為習夫人着得幾潮吓，老公會開通點，點知外交立場之強硬、貿易衝突之激烈算是近年最勁，好似推出史上最嚴嬰幼兒奶粉監管，九成入口奶商過唔到關，又或是以保安為名要求銀行棄用IBM高端伺服器，改用國貨，圍成一個中國人玩晒的圈子，同時多咗批搖旗吶喊的受惠股，PC龍頭聯想（992）值得考慮。<br>伺服器風波中浪潮（596）一馬當先狂飆，雖然發狠話有意鯨吞中國IBM市場，但大家發現有關浪潮母企的利益多點時，升勢稍稍遏止。聯想年初斥過百億收購IBM伺服器業務，呢個概念有得炒下，加上該股其實有「世界盃」概念，電視股近日炒起，當49寸小米電視以震撼價3,999人仔開售，聯想近期在京東商城推出48寸高畫質電視，內地傳媒形容是「驚爆價」，僅賣2,799人仔，聯想財力實力都有，睇怕電視激戰還有排打。<br>再者，聯想上月公佈的全年成績表對辦，營業額和盈利雙雙創出歷史新高，全球PC龍頭地位進一步鞏固，市佔增加2.1個百分點達17.7%，智能手機銷量按年增長72%，亦破埋紀錄，該股補回2月的下跌裂口，可吼回落至10日線水平吸納。<br><br>Samantha<br>本欄逢周三、五刊出</p><p>【壹錘定音】6月4日早上8點開咪!<br> http://hk.apple.nextmedia.com/livestream/channel/lishow <br><br>立即更新Android《蘋果動新聞》app<br> https://bitly.com/appledailyandroidapp </p></body></html>