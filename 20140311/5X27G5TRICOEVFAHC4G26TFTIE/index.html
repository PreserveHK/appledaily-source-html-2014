<html><header><meta charset="utf-8"><title>高登術語：報警能 - 曾志豪</title></header><body><h1>高登術語：報警能 - 曾志豪</h1><p>中西區區議會開會，商討使幾多阿公錢搞政改宣傳教育。嗰頭政府叫人「有商有量、實現普選」，但這邊廂的區議會睬你都傻，一於「又搬又抬、閉門造車」。<br>先是閂埋門打狗，唔俾記者採訪使錢盛況；當民主黨區議員抗議建制派閉門開會時，建制派再報警，叫阿sir將呢批反對份子抬離現場，好似《西遊記》嘅周星馳話齋：「個世界當堂清淨咗。」<br>第一，憑甚麼驅趕記者？立法會都有電視直播，你區議會區區25萬元公帑撥款，何以能巴閉得驅趕記者？<br>第二，報導指，李志恒即場點票，通過決議，反對記者在場採訪。但會議中建制派佔了多數，這種恃票行凶的做法，只是大石壓死蟹。再者，並非所有事情，都是「少數服從多數」，如果他們即場表決，不許某一位區議員列席會議，難道我們又要屈從？「少數服從多數」並非用來剝奪少數的權利。<br>第三，警察憑甚麼抬走開會中的民選區議員？開會意見不合，但意見不合犯法嗎？警察為甚麼要介入區議會的事端？憑甚麼判斷李志恒有道理，許智峰錯呢？<br>第四，憑甚麼報警？有與會者報警時說「被不知名人士係咁影我，我好驚，我想求救」！傳媒採訪居然可以令佢好驚仲要求救，佢來自北韓嗎？<br>如果我係警察，肯定口頭警告佢浪費警力，高登術語：報警能；而唔係同建制派蛇鼠一窩，強行抬走區議員！<br>曾鈺成也不能單憑個人喜好便趕梁國雄離開議事廳，更未聽聞會call警察入立法會拉人。<br>李志恒如此低質素之徒居然是公民教育工作小組的主席，實在莫大諷刺。<br>曾偉雄護短說抬走區議員是維護社會安寧，實是法紀之恥。</p></body></html>