<html><header><meta charset="utf-8"><title>智取大市：耐世特整固後再踩油 - 晉佳</title></header><body><h1>智取大市：耐世特整固後再踩油 - 晉佳</h1><p>噚日內地A股旗形突破，十分靚仔，不過港股遠遠跑輸，指數唔上唔落。晉佳認為，恒指睇圖實在叻極有個譜，皆因最近一個月，升浪強度逐漸減弱，形成RSI雙頂背馳，加上成交亦冇之前咁活躍，除非阿爺又畀偉哥大家食啫，否則點得嚟又興奮多嘢。喺內地經濟數據轉弱，滬港通消化得七七八八之下，牌面的確睇唔出有乜因素令港股回勇。至於人民幣離岸價轉弱少少，都形成不明朗因素。<br>業績期完咗，噚日輪到滬港通概念嘅券商股同大折讓H股急彈，齊齊炒起第一棍，即使短線有一成上升空間唔出奇，但暫時唔預佢哋有能力破頂，有得lead住一成記住食糊，唔好咁大貪。況且，唔少個股日升日跌，中傳動（658）大陰燭chok完再升8%，二三線股莫講話想搵隻三連陽，兩連陽都唔易搵。而家一係喺震倉勇進撈貨，追就要半日鮮快閃。<br><br>如果要買滬港通概念股博短線升一成，晉佳就選擇睇吓績優股。耐世特（1316）啱啱公佈咗中期業績，相當靚仔，年度化2014年市盈率15.4倍，論股份質素唔錯，可以等震倉撈貨。<br>耐世特主要做汽車轉向系統同動力傳動系統，客戶主要來自歐美大車廠，尤其通用汽車、寶馬等等，即係話，佢嘅產品有相當質素保證。今年上半年收入升23%，至14.34億美元，純利升39%，至8,090萬美元，增長唔錯，業績後基金逼住追貨，股價三日搶高兩成。</p><p>高端產品內地受歡迎</p><p>耐世特供貨畀各大車廠，始終要睇住環球汽車市場周期，唔可以當作增長股看待。不過，最值得令人振奮嘅係，中國地區銷售增長最強，增幅達到46.9%，反映越來越多內地車廠選用佢哋高端產品，目前客戶包括東風、大眾等等，佔收入比例僅12.8%，喺內地車廠近年積極追趕海外車廠之下，耐世特內地銷售會繼續有睇頭。<br><br>年度化市盈率15.4倍，係買三樣嘢，第一，汽車行業呈上升周期，第二，耐世特產品檔次高，有品牌價值，第三，內地市場仲未完成熟，有上升空間。<br>估值算係合理，回顧當年汽車零件股敏實當紅之時，市盈率可以喺18倍企穩一段時間，相信耐世特都會有咁嘅能耐，中線可以睇8.5至9元。<br>不過，耐世特呢隻股，技術走勢其實都幾chok，加上基金實在搶得太急，唔排除可以回番落去6.5元撈貨，買得到就預咗坐吓，目標價應該幾個月完辦得到，跌破業績前6元水平就要止蝕。<br><br>晉佳<br>本欄逢周三刊登</p></body></html>