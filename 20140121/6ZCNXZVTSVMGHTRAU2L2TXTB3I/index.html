<html><header><meta charset="utf-8"><title>魚樂無窮：金邦達零蟹貨再落鑊 - 唐牛</title></header><body><h1>魚樂無窮：金邦達零蟹貨再落鑊 - 唐牛</h1><p>踏入2014年，每日嘅市況可重覆用以下三句說話總括︰概念股輪流炒、中資股弱到爆、指數窄幅上落。高追變成王道，逆市撈底只會傷上加傷，既然遊戲規則未改，惟有乖乖哋照跟，今日就向強勢半新股埋手。上月初上市嘅半新股金邦達寶嘉（3315），噚日逆市炒高9%，圖表出現破旗格局，收市計更創上市新高，絕對值得望多兩眼。<br>金邦達主要設計及製造金融卡，包括借記卡、信用卡、記賬卡及社保卡等，另又提供卡片個人化服務及現場發卡系統解決方案，以銷售額計，為大中華區金融卡供應商一哥，認真巴閉！唔單止咁，集團更加係內地唯一同時獲得全球六大發卡商（Visa、萬事達卡、AE、銀聯、JCB及大來）認可嘅金融卡製造商，龍頭地位可謂穩如泰山。隨着內地銀行逐步upgrade各種卡款，金邦達生意絕對唔使憂。公司2012年全年賺1.15億人仔，但舊年上半年已賺8,110萬人仔，相當於前者嘅七成，爆炸力有根有據，仲唔排除有盈喜嘅可能性㖭！<br>雖然上市後累積升幅逾七成，但已進入零蟹貨區域，加上強者越強嘅市況未改，炒作空間無極限，如此集天時地利人和於一身，每逢回吐都係吸納嘅好時機，短線目標先睇11元。<br><br>唐牛</p></body></html>