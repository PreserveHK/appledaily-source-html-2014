<html><header><meta charset="utf-8"><title>薛凱琪紅館變幻球</title></header><body><h1>薛凱琪紅館變幻球</h1><p>薛凱琪一連兩場的「TONIGHT FIONA LIVE 2014」前晚在紅館開騷，今次Fiona大玩性感，谷胸上陣又唱又跳，換了7套衫，喊足6次。對於開騷前有傳門票銷情不佳，一度要四折放售，Fiona說：「只係嗰個人冇時間睇，據我所知銷情冇問題，我冇講大話，因為唔夠位，所以攞埋我啲贈券請啲artist嚟睇，搞到我自己都要拎錢買飛請朋友睇！」<br>採訪：王連連</p><p>唱《大熱》
向哥哥致敬</p><p>Fiona全晚一共換了7套舞衣登場，雖然Fiona的身材未算有睇頭，不過以銀色閃鑽bra top打底的Fiona，全晚配上不同的透視外衣，施展了不同的變幻球，其中一件粉紅透視長裙配鑽石bra top，忽然湧現的事業線令人驚嘆。Fiona全晚以清一色的女dancer上陣，其間不時大跳貼身舞，又趴地趷籮，更有舞蹈員擒上Fiona身上跳舞，認真火辣！為了向偶像張國榮致敬，Fiona戴上一把長長的假髮唱出《大熱》。</p><p>咀Wyman甜蜜蜜</p><p>與Fiona向來老友鬼鬼的Wyman擔任演出嘉賓，兩人十指緊扣合唱《甜蜜蜜》，Fiona笑說：「難得你做我嘉賓，畀我錫你一次！」接着嘴對嘴錫完後，便往後台換衫。Wyman在台上大爆有些歌手為了邀他填詞無所不用其極，他直言：「試過有人話儲齊我閃卡，希望我可以幫佢，我就諗，其實你要好歌詞，唔使去到呢個地步，畀心機唱搞好音樂，其實已好好！」</p><p>方大同扮MJ撐女友</p><p>緋聞男友之一的方大同，前晚繼續不避嫌為Fiona擔任嘉賓，以MJ Look上陣的方大同勁跳Moonwalk未有獻唱，而台下不時有歌迷大叫方大同個名，搞到Fioan忍不住說：「你哋唔好任何時間都叫住方大同啦！」完騷後被問發展空間，Fioan說：「方大同會睇到報道，如我答會，可能佢開心；答唔會，佢可能唔開心。」</p><p>「當然想祖名嚟」</p><p>上月在北京涉毒而被拘留的房祖名，至今事件仍未有進展，作為緋聞女友的Fiona，被追問有傳祖名媾女激嬲富二代而闖禍，Fiona說：「佢係我朋友當然想佢嚟，我真心想答大家，但喺呢件事上，我要尊重同事、公司，同尊重我愛錫嘅朋友，真係唔可以答太多。如大家幾年後再問我，我可以答啲畀你哋交差！」</p><p>薛凱琪演唱會曲目</p><p><br>1.  給十年後的我<br><br>2.  Prologue<br><br>3.  周末畫報<br><br>4.  小峽谷之1234<br><br>5.  886<br><br>6.  8月號<br><br>7.  叮叮車<br><br>8.  尋找獨角獸<br><br>9.  有隻雀仔<br><br>10.  白色戀人<br><br>11.  天國的微笑<br><br>12.  男孩像你<br><br>13.  弗洛蒙<br><br>14.  All You Need Is Me<br><br>15.  倒刺<br><br>16.  字花<br><br>17.  想你<br><br>18.  小黑與我<br><br>19.  奇洛李維斯回信<br><br>20.  南瓜車/麥當娜一吻<br><br>21.  下次下次<br><br>22.  糖不甩<br><br>23.  唇印<br><br>24.  甜蜜蜜<br><br>25.  夢伴<br><br>26.  XBF<br><br>27.  最後最後<br><br>28.  宮若梅<br><br>29.  Dear Fiona<br><br>30.  給十年後的我</p></body></html>