<html><header><meta charset="utf-8"><title>隔牆有耳：狼英鬼祟行花市 - 李八方</title></header><body><h1>隔牆有耳：狼英鬼祟行花市 - 李八方</h1><p>狼振英舊年到維園花市俾示威者狙擊，狼太仲誤中副車，俾長毛擲中「你呃人」咕𠱸，黑面離場。估唔到上任只不過一年半，呢個低民望特首已經要鬼鬼祟祟行花市，噚日下晝去荃灣沙嘴道年宵市場，事前冇通知傳媒，逗留大約半個鐘，用咗628蚊買咗富貴子、日本海棠、火鳥同一帆風順等年花，仲同一班幼稚園學生合照，感覺相當自high。有檔主覺得隻狼好闊綽又親民；但有檔主就話佢直行直過，唔能夠了解民情。<br>有傳媒收到風，即刻趕去採訪。有記者問佢係咪驚有人示威先嚟荃灣、點解唔通知傳媒，佢都一概唔回應。有心水清嘅網民留言話，因為維園有泛民攤檔，689唔敢去，「鬼鬼祟祟成個賊，又唔敢公開通知人，但又要扮大方去買花」；有網民仲抵死，「689好似一個阿伯咁款，反而林鄭更似特首」。其實政務司司長林鄭月娥日前都有通知傳媒行花墟年宵啦。狼英後來喺網誌話，冇通知傳媒，主要係唔希望有人喺新聞界面前「博出位」以致出現刻意衝擊，對市民同檔主造成影響。如果唔想影響他人，八方建議佢唔好出街，咪做特首囉！</p></body></html>