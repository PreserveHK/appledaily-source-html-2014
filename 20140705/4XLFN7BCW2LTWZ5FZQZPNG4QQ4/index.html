<html><header><meta charset="utf-8"><title>荷蘭勝巴西和 - 左丁山</title></header><body><h1>荷蘭勝巴西和 - 左丁山</h1><p>今屆世界盃幾好睇，特別係十六強淘汰賽，八場波之中，有五場打到加時，其中巴西與智利及哥斯達黎加與希臘更要射十二碼先至分出勝負，戰情之緊湊，歷來罕見，本來以為強弱分明嘅比賽，例如法國對尼日利亞，激戰至最後十分鐘，尼日利亞球員紛紛體力不支，連續抽筋之下，法國隊先至可以入到波。<br>星期六（七月五日）凌晨，八強會戰開始，今早已經知道結果，寫稿之時，仲係靠估，頭場法國對德國相信會打甩髀，左丁山稍為睇好法國，因為今屆德國隊強在中場人才濟濟，但前鋒缺人，威力不大，對住阿爾及利亞已經露出攻力不足嘅缺點，反之法國前鋒比較可靠，中場亦攔截有力，在關鍵時刻有把握多啲，可以僅勝德國。<br>至於巴西，前鋒費特（Fred），祖（Jo）兩人皆廢，愧為巴西國腳，另一位侯克（Hulk）得個大件，腳法又係麻麻，於是靠晒尼馬，但尼馬身材單薄，對智利時已經俾兩人夾攻嘜死，中場方面，進攻組織靠奧斯卡傳送，完全無把炮，人手似係歷屆最弱，全憑主場之利先至可以捱到入八強，對哥倫比亞一啲都佔唔到上風，如果輸波，唔駛驚奇。<br>預測明早賽事，更有興致。阿根廷對比利時一場，左丁山扒冷買比利時。阿根廷雖有美斯單天保至尊，隨時可以射出神級入球定勝負，但整體嚟講，阿根廷中後場認真麻麻，未必頂得住比利時嘅強攻，年青一代比利時球員被稱為「黃金一代」，個個都係廿歲出頭，係冠軍黑馬嚟㗎，只望佢地能夠完全箝制到一個神人──美斯而已。<br>至於荷蘭對哥斯達黎加，荷蘭勝算係高啲嘅，哥斯達黎加打到入八強，已算喜出望外，全國狂歡，一啲哥國記者只攞到出差費夠三場初賽之用，點知贏完又贏，令到哥國記者在巴西要撲水，明早對荷蘭，氣數差唔多嘞，球員與戰術再無新奇之處，荷蘭教練雲高爾咁醒目，必定有一套對付哥斯達黎加嘅戰術，此仗賽前論戰，荷蘭佔六成贏面。</p></body></html>