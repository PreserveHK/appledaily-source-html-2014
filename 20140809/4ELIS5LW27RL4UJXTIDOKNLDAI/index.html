<html><header><meta charset="utf-8"><title>體壇拾趣：路夫策騎大帝風騷</title></header><body><h1>體壇拾趣：<br>路夫策騎大帝風騷</h1><p>勒邦占士（大帝）重返騎士，肯定係今夏NBA最矚目嘅轉會，騎士得到佢回巢，自然加緊招兵買馬，周四據報已落實同木狼交易，送出A域堅斯同班尼特兩位狀元加埋下年選秀權，換嚟「雙雙王」路夫，同大帝加K艾榮組成新「3巨頭」。</p><p>傳簽中鋒莫茲哥夫</p><p>不過，騎士陣容都未叫得做完美，事關中鋒呢環仲好弱，佢哋新目標就係金塊嘅俄羅斯中鋒莫茲哥夫，準備又用選秀權換呢個7呎巨人返嚟。莫茲哥夫進攻能力一般，勝在籃底震懾力夠，上季限制對手嘅投射命中率去到46.9%，有呢個巨人幫手，大帝同路夫就可以放心進攻；另外，射手阿倫同魔術後衞E摩亞繼續傳會加盟騎士，增添球隊後備力量。<br>講番大帝，佢重返家鄉就梗係風騷，星期四又帶埋兩個仔去NFL球隊克里夫蘭布朗嘅練習營參觀（圖）。其實大帝喺高中時期除咗打籃球，都好擅長玩美式足球；當NBA蘊釀封館，大帝仲話過考慮轉打美式足球㖭。至於佢兩個囝囝都有落場玩番兩手，睇落有板有眼㗎，唔跟老竇打籃球，改玩美式足球都可能做到職業球員。</p></body></html>