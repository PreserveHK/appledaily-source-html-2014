<html><header><meta charset="utf-8"><title>金手指：聖鬥士住劏房 - 孫柏文</title></header><body><h1>金手指：聖鬥士住劏房 - 孫柏文</h1><p>上周末，孫柏文同戰友匹馬出賽。簡單講完隻馬後，練馬師喺騎師前問我呢期股市有乜好買，我就同佢講：「超易，仲要合晒你哋胃口。因我知道你哋最鍾意跑完派彩知輸贏，所以你只要喺禮拜一朝早開市，走去買港交所（388）put輪或熊證，跟住到3點55分賣走就得。」練馬師一路聽一路輕輕皺眉，跟住話：「乜咁複雜嘅？有冇啲簡單啲㗎？」</p><p>港股通弱　港交所沽得</p><p>講真，噚日滬港通都算反高潮。我呢啲人都仲估用完來港額度後，啲人會發覺冇乜料到，點知原來噚日連個額都用唔晒。即係ceteris paribus，唔好話2,500億元人民幣，想來港總資金連100億元人民幣都冇，港股通購買浪，完。<br>當然，滬港通應該冇咁水皮，不排除港股平啲時，需求係price elastic嘅，不過第一日連單日額度都用唔晒，港交所真係沽得啦。我等緊啲大行分析員後知後覺調低佢評級。<br>今日，我仲想同大家講一段網絡現爆紅嘅講話。呢段嘢來自節目《在晴朗的一天爆粗》「佔中的解說」嗰集，用「聖鬥士星矢」講出啲後生點解要反。<br>當中講到就算做乜獅子山精神，都係買唔到樓，住番劏房，所以成其中一個佔中引爆位。我一聽仲估又係啲「政府做啲嘢」嘅行貨，又再何秀蘭上身。<br>點知，主持人話「而家叫你起多幾層樓，黃道十二宮話十二宮已經霸晒。不過唔係喎，蛇孚座有位喎，跟住隔籬獅子座嘅就走出來，話喺呢度起會遮住景觀喎，所以唔准起！只准十二宮！霸晒啦啲位，要等我死咗之後先有！」<br>一聽我就諗起公民黨嘅悍將司馬文，同一個又一個民主派議員。我亦明白點解佔中三子上金鐘大台攞咪想講嘢時，台下啲後生仔自動散水做自己嘢唔care佢哋。奉勸政府一句，成個民主派好廣闊嘅政綱中係得一樣市民要嘅，其他你做親都係引火自焚。咁要嘅係邊項？大家心照啦。<br><br>孫柏文<br>獨立股評人<br> http://facebook.com/shuen <br>本欄逢周二刊出</p></body></html>