<html><header><meta charset="utf-8"><title>隔牆有耳：金融界用歌聲佔中 - 李八方</title></header><body><h1>隔牆有耳：<br>金融界用歌聲佔中 - 李八方</h1><p>和平佔中商討日3個投票結果，令到泛民有分裂危機，政黨有自己嘅諗法同考慮，但係一批堅持佔中爭普選嘅市民，就照住自己嘅時間表、路線圖，想辦法去動員市民6月22日出嚟投票。八方聽聞，佔中金融組裏面一班中環人，最近就諗緊喺6月20至22日，電子投票日之前，搞一連串「合法佔中」活動，希望做多啲宣傳，主題會叫做This City Cannot Die，希望可以感動一下同樣喺中環返工嘅打工仔，齊齊出嚟爭取真普選。</p><p>具體會做乜？點樣合法佔中？佢哋仲係諗緊，但總之呢，做出嚟嘅行動，希望會吸引到彭博等國際媒體關注，不排除會齊齊去吓港交所舉牌，又或者過千人齊齊開吓易拉架，呼籲中環人撐真普選咁啦。<br>到咗6月30日，佢哋會搞個幾百人大合唱，初步諗住喺中環娛樂行，集合金融界精英齊唱Do you hear the people sing？為佔中造吓勢。不過呢，呢啲行動，到底可以拉返幾多溫和泛民歸隊，仲係未知之數。</p></body></html>