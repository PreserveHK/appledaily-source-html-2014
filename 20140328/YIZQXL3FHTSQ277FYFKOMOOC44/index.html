<html><header><meta charset="utf-8"><title>中環在線：揸9.57%股份　做次大股東Apex掃美聯　挑戰黃建業 - 李華華</title></header><body><h1>中環在線：揸9.57%股份　做次大股東<br>Apex掃美聯　挑戰黃建業 - 李華華</h1><p>美聯（1200）第三大基金股東Apex代表繆宏邦，本月中搵來美聯創辦人之一馮銳森擔任顧問，又話無意買起美聯或踢人出局，但轉頭已出手，上周五大舉增持美聯，最新持股9.57%，成第二大股東，雖然較大股東黃建業持有16.73%，仍有距離，但如果佢跟其他股東聯手或繼續增持，隨時可以威脅黃建業嘅大股東地位。</p><p>Apex不排除再出擊</p><p>睇形勢，Apex來者不善，呢個基金舊年底披露持有美聯7.3%。聯交所最新資料顯示，Apex上周五斥資6,266萬元增持，持股量升至9.57%，輕微多過原第二大股東Sun Life Financial。<br>Apex代表繆宏邦噚日解釋，增持美聯，係因為之前同班股東開完會，大家都認為整體投資都會做得更好，決定增持。至於會否繼續增持，甚至超越黃建業成為最大股東，繆宏邦就話：「股東之間未傾到呢個問題，一切有待美聯業績公佈後先決定，仲要睇埋股價同市場貨源。」咁即係唔排除再出擊啦。<br>黃建業回覆，Apex非傳統基金或機構性投資者，由私人投資者組成，同公司溝通嘅方法有別於一般投資者，表達意見唔循正常渠道咁話，佢似乎都係沉着應戰。事實上，自從Apex浮面，佢由舊年12月中開始增持，至今年1月底，累計斥資接近1億元，力保控制權。<br>剛從內地回港嘅馮銳森就重申，佢主要對美聯運作提供意見，一班被炒嘅美聯舊部，暫時冇搵佢幫手，如果佢哋開到聲搵佢，就到時先算喎。<br>美聯今日會開董事局兼宣佈業績，唔知Apex會否有人踩場呢？大家都係買定花生等睇戲吧。<br><br>李華華<br>mailto:LiWaWa@AppleDaily.com</p></body></html>