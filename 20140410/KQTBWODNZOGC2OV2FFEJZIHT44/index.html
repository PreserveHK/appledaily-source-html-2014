<html><header><meta charset="utf-8"><title>中環在線：小米唔要做二哥雷軍豪言今年賣6,000萬部   - 李華華</title></header><body><h1>中環在線：小米唔要做二哥<br>雷軍豪言今年賣6,000萬部   - 李華華</h1><p>小米成立嘅初期，成日俾人話抄襲蘋果，無他，皆因佢個官網、作業系統等等，同蘋果好鬼似，創辦人雷軍仲俾網民封咗做「雷布斯」，不過佢就唔鍾意俾人叫呢個名，好介意做「二哥」。<br>但係經過四年嘅時間，小米終於多咗人識，近月仲開始「玩自爆」，越嚟越高調，唔單止講下啲手機點解賣得咁平，日前仲「被揭發」小米嘅歷史銷售數據。</p><p>去年銷售額超300億</p><p>有內地傳媒披露，過去三年多，小米手機嘅增長率都幾驚人。2011年，小米只得一款手機，賣咗30萬部，銷售額5.5億元；2012年，出機量大增約22倍，總共賣咗719萬部手機，銷售額按年大增2,300%至126.5億元。<br>至於2013年，小米手機出貨量再升1.6倍至1,870萬部，銷售額就升1.5倍至316億元，已經超越咗酷派（2369）智能手機喺2014年嘅300億元銷售目標。<br>截至今年2月底，小米出貨量已經有3,231萬部，小米2系列係目前最賣得嘅型號。<br>不過，最近喺香港開售嘅小米3，出貨量就一般，表現及唔上紅米。雷軍話，2014年銷售目標係6,000萬部，同聯想、華為、TCL等手機生產商一樣，亦有機會打入全球前3至5名，超越其他中國牌子。<br>雷軍當年曾經講過，「沒有設計是最好的設計」，有小米員工就爆料，話佢好後悔咁樣講，形容係「人生最錯誤嘅決定之一」，搞到小米近呢兩年不斷俾業界同埋網民串喎。</p><p>【迴紋針】小米3　vs　蘋果iPhone</p><p>【紙盒】小米3　vs　三星Galaxy Note3</p><p>【機身】小米3　vs　諾基亞1020</p><p><br></p><p>李華華<br>mailto:LiWaWa@AppleDaily.com</p></body></html>