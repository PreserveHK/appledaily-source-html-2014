<html><header><meta charset="utf-8"><title>魚樂無窮：滬港通玩完熱錢炒乜 - 唐牛</title></header><body><h1>魚樂無窮：滬港通玩完熱錢炒乜 - 唐牛</h1><p>滬港通變滬港燶，不是嗎？使用額度日日縮水。里昂乘機抽水，指滬港通係「Ghost train」，傳媒普遍譯作「幽靈列車」，太有詩意，「車死人」更貼切。樂觀啲睇，滬港通玩完，一路炒大折讓H股、券商股嘅錢，會尋找新炒作概念，只要捉到節奏，回報隨時好過你玩浙江世寶（1057）。從噚日嘅盤路睇，細價股乃不二之選，星期一提過嘅恒都（725）三日升三成，話咗答案畀大家知。今日一口氣講幾隻畀大家揀，事旦扑中一隻都應該好和味。</p><p>星光集團走勢靚絕</p><p>1.星光集團（403）。終於肯開車，日線圖突破圓底頸線，靚到暈！雖然升咗16%，但市值依然只得3.4億元，當中1.1億元係現金，近年盈利復勇，下周派成績表應冇甩拖，候回吐0.6元附近吸納，希望高處未算高。<br>2.合豐集團（2320）。有睇facebook嘅戰友，低位都應該撈到貨，呢浪最高升到0.6元，整固後噚日再發力，最新市值3.8億，完全未盡反映賣資產嘅黃金效應，以前浪頂0.48元做計數位，炒上5億元市值，可見7毫子。<br>3.森信紙業（731）。今日出業績，預計唔會有驚喜，純睇圖做緊大三角，噚日已經郁郁哋，話唔定係恒都翻版，破位追入博見六毫，跌穿五毫子計數。</p><p>唐牛<br> https://www.facebook.com/tongcow88 </p></body></html>