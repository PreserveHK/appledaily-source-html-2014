<html><header><meta charset="utf-8"><title>馮仁昭四圍超：夏蕙BB閃爆入棺 - 馮仁昭</title></header><body><h1>馮仁昭四圍超：夏蕙BB閃爆入棺 - 馮仁昭</h1><p>向來都百無禁忌嘅黃夏蕙，噚日喺將軍澳一間社區中心搞咗個生前喪禮，喺儀式上，掛咗一張個樣好後生嘅夏蕙BB車頭相，跟住見到夏蕙BB戴住后冠，着住套黑色鑲滿晶石嘅長衫，坐喺個價值120萬嘅棺材，由負責扶靈嘅學者沈旭暉、喺深水埗派飯嘅明哥、保釣號嘅船長羅就等人推出嚟，成個儀式加埋用咗180萬！夏蕙BB話所有嘢會拎出嚟拍賣，善款將會捐畀榕光社，最後夏蕙BB畀大家瞻仰芳容，坐喺度同大家逐一握手！</p><p>捐晒所有嘢</p><p>講到遺願，夏蕙BB話：「我會將身體捐出嚟畀醫院，物質上所有嘢會捐畀慈善機構，我啲仔女都大個，佢哋冇諗過要我嘅一分一毫，最緊要係我嘅摯愛潘生，希望佢愛惜生命，唔好再鬥車！」佢仲話：「我奉勸大家唔好自殺，大家應該珍惜自己生命，世界實在太可愛。」夏蕙BB話今次嚟喪禮嗰啲全部係Fans，屋企人個個都知，但係佢哋好低調，所以唔想佢哋嚟。不過話晒人都未死，搞呢啲嘢好似唔老利，點知夏蕙話：「呢啲我唔驚喎！」<br>撰文：馮仁昭</p></body></html>