<html><header><meta charset="utf-8"><title>趣BLOGBLOG：買樓無睇樓的荒謬 - 股榮</title></header><body><h1>趣BLOGBLOG：買樓無睇樓的荒謬 - 股榮</h1><p>近半個月期間，收到的地產代理新聞稿，出現多張題為「零議價、無睇樓、即時拍板」個案。街市買棵菜買個橙，你都會揀吓㩒吓，何解付出畢生積蓄，為下半生的置業承諾，竟可如此兒戲。想了很久，換作是我，會否無睇樓就買樓，結論是絕對不會。</p><p>宣傳伎倆　語言偽術</p><p>根據wiser剪報系統，過去一個月全港所有傳媒報道，內文提及「無睇樓」入市個案，數目達到37宗。而過去三個月及六個月，「無睇樓」入市個案分別為52宗及71宗。為了趕上車，過去一個月平均一日有一宗唔睇樓就入市，真的可以去到咁盡嗎，我有懷疑。<br>地產代理唔怕跌市、唔怕升市，最怕市況牛皮無方向，買賣雙方等運到。為了加強宣傳伎倆、促客賣樓及入市，語言偽術不可少。半年前，全世界所謂專家估計今年樓價無運行，唱淡之聲不絕，代理紛紛用「劈價」嚇業主。<br>在過去一個月、三個月及六個月，報道中題到「劈價」的字眼，分別出現105次、430次及855次。「劈價」字眼越多在報章雜誌上出現，越能營造出市場恐慌的現象，但實情是劈條毛，高開數百萬元，然後劈足四、五百萬元，所謂至抵價其實即是市價。<br>近月的市況明顯轉旺，用「劈價」效果，功力大不如前，為了加快買家扑槌，「零議價、無睇樓、即時拍板」等字眼成為代理的慣用字，務求洗腦式令記者甚至買家感受到，小陽春到了，仲唔買就悔之已晚了。</p><p>最重要有力揸到尾</p><p>返回主題，買家真的無睇樓入市嗎？答案只有一種，就是連租約買入，即是單位租了出去，買家不能上樓睇，堅持入市、責任自負。一般代理都會安排準買家參觀同類放盤的單位作為睇辦，當中以投資收租客最願接手。<br>由今年1月至4月份剪報，約35宗成交為無睇樓，但九成標明連租約成交。但最近一個半月同為約35宗無睇樓成交，只有三分之一（10宗）是標明連租約無睇樓入市，其餘只得「無睇樓」三個字。無睇樓是真，但代理卻選擇性局部性披露，沒有講明是連租約，目的還不是叫準買家「有買趁手，蘇州過後無艇搭」。<br>置業是一生的承擔，爭得到未必好。笑到最後的，不是你用低價或高價上了車，而是有能力揸到尾，同股票一樣，大家要比holding power，不是buying power。</p><p>P.S.伏爾泰金句：「我雖然不贊同你的觀點，但我會誓死捍衞你發言的權利。」一個連發聲也被禁絕的城市，真的很心寒。今日《蘋果》，明日香港，6．22齊投票。</p><p>股　榮<br> http://www.facebook.com/stockwing1 <br>本欄隔周四刊出</p><p>【我撐公投】毅行直播<br>網頁:  http://622popvote.appledaily.com  </p></body></html>