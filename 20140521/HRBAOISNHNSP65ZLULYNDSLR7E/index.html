<html><header><meta charset="utf-8"><title>異動空間：越挾越覺唔對路 - 魏力</title></header><body><h1>異動空間：越挾越覺唔對路 - 魏力</h1><p>大市硬挾，二萬三熊證重倉區危危乎，但有三點要注意：一、成交越挾越縮，似乎只係要淡友投降，彈散格局本質未變。二、個股氣氛慘淡，新經濟股開市爆半個鐘，之後派到收市，追貨幾乎肯定中伏，蟹貨區形成，往後反攻更困難。三、升幅榜清一色冷門股，反映少數莊家「做嘢」外，基金大戶一係收手，一係逢高出貨，絕非好兆頭。<br>主流股炒唔落手，小注買殼股未嘗不可，日東科技（365）圖表突破大型降軌，昨創半年最大成交，急升半成，收報0.485元；MACD雙牛擴大，背後疑似有搞作。日東市值僅2.6億元，業務簡單，盈利前景有限，大股東持股逾五成，貨源歸邊，易成被收購對象。如突破5毫，成交配合急增，可順勢炒一轉，目標6毫。<br>另外，安東油田（3337）上周獲主要股東於5.4元水平增持350萬股，涉資近2,000萬元，刺激該股昨漲4%，升破年初以來的下降軌，成交達1.6億銀，相當澎湃，值得留意。安東的頁岩氣賣點煞食，由2012年中的1元起步，炒至去年5月接近7蚊。整固一年後，有條件再踏升途，先博見6.5元，失守5蚊止蝕。</p><p>魏力<br> http://www.facebook.com/2012jason </p></body></html>