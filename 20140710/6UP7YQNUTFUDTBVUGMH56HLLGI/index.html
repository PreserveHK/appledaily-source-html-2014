<html><header><meta charset="utf-8"><title>異動空間：映美具盈喜潛力 - 魏力</title></header><body><h1>異動空間：映美具盈喜潛力 - 魏力</h1><p>巴西慘敗、港股散晒，同樣令人洩氣，強國CPI谷極唔起，PPI跌幅大過預期，市場解讀為中央「微刺激」措施成效不彰，基金大手掟貨，成交急增至640億元，滙控（005）、騰訊（700）大成交跌穿升軌；濠賭、內銀、本港地產股疲弱，看來恒指將再考驗二萬三。<br>殼股有幾難炒昨日可見一斑。佳訊（030）早段隊8%，加上氣氛甚差，前日第一棍入貨的散戶，唔少應被震走。午市後佳訊突然爆上，半粒鐘飆14%，以為震完倉追入又中伏，埋單跌番6%。低位打靶、高位再追的話，隨時一日被玩兩次。自問能夠睇實個市，兼可抵受過山車般的波幅，仲要識得睇位「執生」先好入場。<br>冷門股尋寶，可留意映美控股（2028），主要銷售打印機等電子產品，受惠「營改增」試點範圍不斷擴大，以及網絡發票在全國陸續推行，發票打印機需求明顯增加。映美去年業績見底回升，上下半年分別賺2,718萬及4,052萬人仔，環比增長49%，復蘇氣勢強勁。保守當今年上半年環比再增長10%，賺4,457萬人仔，按年將勁增64%，足以發盈喜有餘，昨逆市漲7%創新高，中線目標可見2.8至3元水平。</p><p>魏力<br> http://www.facebook.com/2012jason </p></body></html>