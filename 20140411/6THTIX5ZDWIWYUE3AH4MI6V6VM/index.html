<html><header><meta charset="utf-8"><title>亂噏24：陳果學蔡瀾　變態突圍</title></header><body><h1>亂噏24：陳果學蔡瀾　變態突圍</h1><p>改編自高登小說的同名電影《那夜凌晨，我坐上了旺角開往大埔的紅VAN》昨日上映，導演陳果、Golden Scene老闆曾麗芬（Winnie）日前聯同戲中主角黃又南、徐天佑和文詠珊亮相《亂噏24》。陳果直言為了答謝眾高登巴打，故意剪了IIB版本，希望賺夠票房開拍續集，令故事更圓滿。節目足本版逢周四晚上11時播出，讀者可在 http://bit.ly/appletalk24重溫。 <br>撰文：馮國康、Sidekick</p><p>有理由相信，《那夜凌晨，我坐上了旺角開往大埔的紅VAN》是全球最長中文片名的電影，連標點共18個字元，導演陳果也幾乎讀錯。電影根據網民Mr. Pizza撰寫的同名高登小說改編，陳果分享拍攝這部戲的始末：「有人介紹呢本書畀我睇，其實佢冇叫我做導演，叫我幫手睇睇拍唔拍得過，我睇完之後覺得幾商業喎，又有殺人又有追人。」</p><p>拍姦屍引注意
</p><p>肥佬黎插嘴：「有冇sex先？」陳果笑說：「都有㗎，但係好大鑊㗎，係強姦場面，強姦完仲要姦屍。」肥佬黎聽到愕了然，即取笑陳果是否喜歡拍變態電影，陳果來招順水推舟：「唔係，嗱，呢個喺蔡San（蔡瀾）嗰度學番嚟嘅，就算你唔變態，你都要拍啲嘢嚟令人注意。你諗吓𠵱家冇爭議性嘅電影，係好難令觀眾關注。」<br>陳果認為自己比較關心社會，便滲入這些元素在電影中。肥佬黎問：「咁等唔等於賣座先？」陳果稱不太擔心曲高和寡，自問是主流電影出身，當年負責監製其電影《大鬧廣昌隆》的蔡瀾十分認同：「佢係紅褲仔中嘅紅褲仔。」<br>作為舊派導演，陳果會以觀眾角度出發，嘗試為小說出現的光怪陸離事作合理解釋，他笑說：「蔡San你都知啦，我哋覺得拍親科幻電影都死㗎嘛！」因此便出現了惠英紅飾演的神婆角色，用來解釋為何手提電話接收不到外界訊號。蔡瀾對陳果讚不絕口：「佢就係傳統電影工廠教出嚟，𠵱家嘅導演就唔鬼理你，所以拍出嚟嘅戲有時唔知做乜！」<br></p><p>群戲人人主角
</p><p>除了影后惠英紅，《紅VAN》雲集影帝任達華、林雪等好戲之人，又有年輕後輩如黃又南、徐天佑和文詠珊，要顧及各演員的戲份也相當考功夫。陳果沒有將戲份特別集中某位演員身上，反而以群戲方式演出，他說：「呢部戲大家都係主角，每個人都發揮到。」天佑認為這是個有趣經驗：「群戲有群戲好玩，譬如我拋個波畀華哥，華哥又拋番個波畀林雪，唔會着重自己去solo演出，要draw個鏡頭，反而大家嘅交流好好玩。」<br>陳淑莊（Tanya）最近看了梅麗史翠普（Meryl Streep）和茱莉亞羅拔絲（Julia Roberts）主演的《一個葬禮四個失禮》（August：Osage County），令她印象深刻，她說：「嗰啲飯枱戲好經典，因為由細到大，睇親都係無綫嗰啲飯枱戲嘛，睇到唔想睇，唔係BBQ就食飯。」<br>蔡瀾提到當年電影《十二怒漢》（12 Angry Men），那場法庭群戲堪稱經典，陳果說：「我哋都參考過，但覺得個戲種唔同。」陳果讚華哥和惠英紅相當大方，沒有刻意搶過後輩鏡頭，令感覺變得整體。<br>原裝版《紅VAN》有大量地道粗口及姦屍情節，故被評為三級，陳果會推出IIB版本，主要是照顧一班未成年的高登巴打絲打，畢竟電影出自高登討論區。原著中，姦屍的是兩名年僅15歲的MK仔，但陳果作出了適當修改，他說：「要處理呢場戲都幾難，我覺得唔應該畀佢哋15歲，因為我驚道德意識形態唔過（檢），而且唔想放大件事。」<br></p><p>陳果又稱因為這班忠實高登仔，令他重新部署電影的上映安排，他說：「本來我哋諗住部戲7月上，但因為高登關係，同埋條teaser有成80萬人睇過，我哋覺得唔應該拖咁長，所以就安排喺今個月。另外希望啲人睇完我哋可以開拍第二集，費事爛尾。」<br>肥佬黎問陳果會否在高登「插地盤」，出post引起討論？陳果笑說：「唔使組織啦，高登好勁㗎！」Tanya亦深明高登仔心理：「嗰啲巴打好鍾意自己地盤，既然嗰個係佢自己嘅baby，佢哋一定會繼續做宣傳。」<br>提到拍攝趣事，陳果認為最難度高是拍攝紅van戲份，因全程要拖着來拍：「林雪又唔識揸車，又要扮司機，你話死唔死！」另一方面，因紅van空間有限，容納17位演員之外，還有一班工作人員收音、打燈，因此相當難拍。<br>另外，要拍攝香港無車無人都相當考功夫，肥佬黎問：「照計有好多嘢可以用animation做？」蔡瀾認為這樣做會很昂貴，肥佬黎笑說：「唔貴，你畀我做吖嘛！」<br></p><p>有風險先投資
</p><p>Golden Scene老闆曾麗芬（Winnie）向來眼光獨到，如彭浩翔的《低俗喜劇》和黃修平的《狂舞派》，都是她決意投資，今次為何看中《紅VAN》？她說：「其實係陳輝虹睇到，咁啲高登brothers好想搵又南做，咁我哋又好夾咁，話不如搵阿果導吓。」當年她投資勵志片《狂舞派》也不被看好，結果電影票房口碑俱佳，Winnie居功至偉。她又說：「我好衰嘅，應承咗人我就做。」<br>陳果坦言這次有一定程度風險，因為很難打入內地市場，他說：「因為入面有好多劇情，佢哋又唔明解，跟住拖吓拖吓盞死，又唔知改到六親不認，不如唔好搞。所以有純拍一部香港片，呢個決心係OK。」<br>化妝：Katherine Tsang<br>髮型：Matt Chiu of Xenter<br>服裝：Sportmax Code</p><p>尋歡攞料</p><p>有草根導演之稱的陳果，當年以超低成本五十萬拍出得獎作品《香港製造》，蔚為佳話。當然他的「九七三部曲」及「妓女三部曲」（有一部未完成）也為港人熟悉。Tanya說：「一聽陳果個名，我哋會有心理準備咁行入戲院。」<br>陳果表示回歸前後有很多內地女子來港賣淫，觸發他拍攝這類題材。蔡瀾問陳果：「你有冇經驗？」陳果不諱言：「梗係有啦！阿蔡San，要經歷所有research、要做嘅我都做晒，嗰啲嘢你唔係親臨其境係做唔到！」</p><p>紅VAN駛入電影院　爆紅話題講不完<br> http://bit.ly/talk243901 <br><br>香港人消失晒　皆因氣氛有古怪？<br> http://bit.ly/talk243902 <br><br>高登巴打太出力　紅Van都要早啲上映<br> http://bit.ly/talk243903 <br><br>香港輸晒畀東南亞　市場萎縮導演怕怕<br> http://bit.ly/talk243904 <br><br>紅Van困獸鬥　集體演出冇人搶風頭<br> http://bit.ly/talk243905 <br><br>攝影數碼化　車內打燈唔太難<br> http://bit.ly/talk243906 <br><br>高登巴打愛又南　陳果為紅Van獻片酬<br> http://bit.ly/talk243907 <br><br>無大陸市場好危險　群星減價拍港產片<br> http://bit.ly/talk243908 <br><br>攞政府錢鬧返政府　呢架紅VAN惡過老虎<br> http://bit.ly/talk243909 <br><br>橫死掂死唔做處男　意識大膽要剪好難<br> http://bit.ly/talk243910 <br></p></body></html>