<html><header><meta charset="utf-8"><title>大棋局：2015大時代（十） - Mr. Tregunter</title></header><body><h1>大棋局：2015大時代（十） - Mr. Tregunter</h1><p>終於，中國減息。<br>過去半年中國不斷用各種定向放水方法向市場貼現，就係唔想郁大政策，包括全面減息同減存款準備金率。但搞咗半年都係唔掂，今次減息釋放了一個訊息，利率市場化繼續推進。<br>利率其實係一種篩選，個市有得做時，最強競爭力者可以畀最高嗰口息。當一個國家要用到減息去刺激經濟時，反映個市普遍已冇得做或好難做，毛利率越來越低。中國一個特殊情況係，大企業可以借到錢，但細企業好難借。細公司去借錢，銀行驚你着草；大公司先有得借，因為大公司多數同國企有關，老闆着草中央會揹。<br>所以經濟轉差時更加要打貪，貪污係一種生產成本，等同以溢價去生產一件貨，但溢價唔會體現喺件貨質量上，賺錢自己袋，蝕錢國家揹。當個市開始難做，日紙、韓紙等亦大幅貶值頂爛市時，打貪就係釋放盈利同將枱底經濟納入稅收範圍。<br>當減息消息一出，市場焦點即集中喺減息，但其實單係今個月，內地公佈了多項措施。</p><p>（一）減息</p><p>今次人行減存款息口0.25%至2.75%，但上浮區間由1.1倍改為1.2倍，其實係朝三暮四定朝四暮三嘅問題。原本存款息口上限係3%X1.1=3.3%；現時2.75%X1.2=3.3%。由於內地銀行都面對存款流失問題，存款息口一般畀到頂，所以結果都係3.3%，可以話無分別。<br>而貸款息口減0.4%至5.6%，減幅比存款息口大，正路嚟講銀行息差會收窄。但銀行可以郁上浮區間，係咪跟足要等市場決定。<br>同時，將存貸基準利率期限級別簡化，存款方面，冇咗五年期定期存款基準利率；貸款方面，簡化為一年以內（含一年）、一至五年（含五年）同五年以上三個級別。<br>所以今次減息，係一種放權，畀銀行更加多自主權，根據市場狀況嚟睇餸食飯，亦即部署緊利率市場化。</p><p>（二）增加存貸比彈性</p><p>現時內地銀行根據《商業銀行法》第三十九條規定，存貸比係75%，即係收100蚊最盡可以借75蚊出街。但近年內地銀行存款流失，其中一個原因係餘額寶呢類新產品同銀行鬥搶存款。存款越少，可以借出街嘅錢就越少，要壓低社會上嘅融資成本，其中一個方法就係將餘額寶呢類產品計埋入一般性存款，民生銀行估計咁樣做可以釋放7.4萬億人民幣信貸。<br>中國所有呢類分數式規定，從來都係玩定義。貸款係分子，存款係分母，將某啲貸款唔當貸款，將某啲唔係存款當係存款，就搞掂。情況就如《九品芝麻官》蔡少芬賣藝不賣身，徐錦江話玩完佢唔畀錢咪唔係賣。</p><p>（三）資產證券化</p><p>人行公佈減息前一日，銀監會都出咗條《關於信貸資產證券化備案登記工作流程的通知》，話「信貸資產證券化業務將由審批制改為業務備案制」，其實即係放鬆。簡單嚟講，審批制係交上去等批，唔批就冇得做；備案制係銀行可以先做，做完先備案。將資產證券化係國際大勢所趨，有利資產流轉同抵押融資。<br>講咁多，原理都係一個，就係經營環境轉差要壓低借錢嘅成本，生意先有得做落去。近代央行管理市場嘅招數嚟嚟去去都係兩款，一係Taylor Rule，一係McCallum Rule，前者郁價，後者郁量。減息係郁價，可以預期，之後內地好大機會郁量，例如減存款準備金率。<br>天下熙熙，皆為利來。任何國家減息都容易引來貨幣貶值預期，不過對大戶嚟講，名義利率唔係最重要，重要嘅係實際利率。美元萬劍歸宗，油價下跌，大宗商品下跌，有利美國將加息周期延後，美國出錯機會就細。但只要中國調轉嚟玩，牌面減息但保持實際利率正數，就可以喺芸芸實際負利率大國中跑出。（待續）<br><br>Mr. Tregunter<br>註：作者為《地利根德閣》blogger，著作有《樓市撈底攻略》</p></body></html>