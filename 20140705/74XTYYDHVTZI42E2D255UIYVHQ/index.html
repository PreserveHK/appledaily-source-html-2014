<html><header><meta charset="utf-8"><title>足動世盃：世盃型男變戲髮</title></header><body><h1>足動世盃：世盃型男變戲髮</h1><p>世盃四年一度，全球目光聚焦在一起，是球星上位的最好時機。只不過踏得上這終極舞台，個個非龍則鳳，淨係好波梗唔夠，造型夠照才是致勝關鍵。大部份球星都從髮型埋手，就如C朗和尼馬，賽前特登剪個靚髮求轉運；馬些路和伊高圖則以爆炸頭殺出血路；維達爾和普巴就鏟了狂野Mohawk頭，唔睇得都嚇得！<br>撰文：蘇芬妮</p><p>尼馬襯黃金戰衣</p><p>今屆巴西主辦世界盃，尼馬贏盡天時地利人和，唔單只你媽愛尼馬，巴西人都封他為神。尼馬登基，事前當然做足工夫，執靚造型就少不免，本身已MK味濃的他，賽前特登染了一頭金毛，襯番巴西黃色戰衣。尼馬今屆大放異彩，今後又不知幾多偽尼馬在MK橫行啦！<br>型仔指數：★★★★★</p><p>C朗𠝹坑撐病童</p><p>已被捧成球王級數的基斯坦奴朗拿度（C朗），今屆表現乏善足陳，連射罰球省中人都被球迷恥笑，認真陰功豬。最爆笑是他近日的剪髮次數，比入球還要多！在分組賽對美國，C朗右額鏟了一個「V」字，可惜沒有帶給他Victory。之後對加納，他右額又再剃光兩行，有傳是為一名病童打氣。輸波贏品咪呢啲囉！<br>型仔指數：★★★★★</p><p>維達爾扮超人迪加</p><p>今屆智利的表現令人刮目相看，還差點擊敗東道主巴西，中場大佬維達爾自是功不可沒。一副「打仔格」的他三番四次掃低尼馬，勇悍無比。當然，他的髮型也極具阻嚇作用，頭兩側鏟青兼劃成兩行，中間頭頂則留一大執頭髮，驟眼看猶如超人迪加。<br>型仔指數：★★★★</p><p>馬些路鬈毛炸薯條</p><p>周柏豪和馬些路的唯一分別，在於前者是比比頭，後者是爆炸頭。馬些路的爆炸頭又跟一般爆炸頭不同，因他天生鬈毛，令爆出來的頭髮更突出，十足一包炸薯條。馬些路原本短頭髮，後來女友勸他留長，於是便有了這騎呢髮型。未知他擺烏龍是否因頭髮阻礙了視線？<br>型仔指數：★★★★</p><p>派路滄桑冧死女</p><p>髮型也是歲月的見證。年屆三十有五的意大利中場指揮官派路，隨着年齡增長，其波浪長髮有增無減，加上那欷歔的鬍鬚，一副飽歷滄桑的模樣，更受女士愛戴。畢竟派路已攞過世界盃，低潮又經歷過，又在假波盛行的意大利搵食多年，看透世事是理所當然了。<br>型仔指數：★★★★</p><p>普巴Mohawk頭當旺</p><p>今屆興Mohawk頭，不少黑人球員都剪了一個。法國球星普巴也不例外，但有別一般Mohawk頭，普巴在尖頂部份噴上金色，頭後則鏟成一個齊整的大V字，完全係得啖笑，同型字難以扯上關係。好在普巴的Mohawk頭沒有妨礙頂頭槌，因當日全靠他頭槌頂入擊敗尼日利亞。<br>型仔指數：★★★</p><p>梅利斯粗獷維京人</p><p>單看魯爾梅利斯滿身紋身，就知他踢法偏向狂野，彷彿只有Mohawk頭才配他的粗獷。今屆他更留了一把大鬍子，看似維京人巧威威，其實只是「又要威，又要戴頭盔」的嘍囉，眼看隊友比比被驅逐離場，竟豎起「食指」向球證抗議，認真冇guts。<br>型仔指數：★★★</p><p>拿尼齊趕星星熱</p><p>眾所周知，拿尼踢波唔係特別出色，最叻整色整水，標奇立異髮型跟他的花拳繡腿是絕配。穿葡萄牙17號球衣的他，在側額鏟了個星星圖案，中間「繡」着個「17」，慌死球迷睇唔到。要不是拿尼對美國時有士哥，剪了出位髮型都冇人知。<br>型仔指數：★★★</p><p>伊高圖實用爆炸頭</p><p>爆炸頭爆得範圍最廣的，要數喀麥隆的伊高圖。睇開英超的球迷都知，伊高圖的頭髮比腳法更細膩，而在對克羅地亞一戰，其爆炸頭更大派用場。事緣喀麥隆被大炒四球，完場前伊高圖用爆炸頭頂撞隊友莫簡祖內訌，形成超有趣畫面。<br>型仔指數：★★</p><p>柏拉斯奧老鼠尾趕客</p><p>這位效力意大利國際米蘭的阿根廷老將，善於在對方門前竄擾，令對手防不勝防。除了踢法似老鼠仔，柏拉斯奧更留了一條「老鼠尾」，就是在側額紮了一條長長辮子，也成為其獨一無二標記。柏拉斯奧本是白白淨淨，莫名其妙整條老鼠尾，認真趕客。<br>型仔指數：★<br><br>註：型仔指數以5★為最高</p><p>【經典回顧】碧咸雞冠型到裂開</p><p>碧咸（雞冠頭）</p><p>頭頂中間的部份gel成雞冠狀，型到爆燈。</p><p>華達拉馬（獅子頭）</p><p>蓬鬆的金色爆炸頭，為他贏得「金毛獅王」稱號。</p><p>朗拿度（河童頭）</p><p>鏟光頭，但前額留一pat彎刀頭髮換來劣評。</p><p>韋斯特（種草頭）</p><p>兩額束上青綠色的辮仔，猶如兩棵草。得啖笑。</p><p>識睇　一定睇蘋果嘅足動世盃：<br> http://worldcup2014.appledaily.com/  </p></body></html>