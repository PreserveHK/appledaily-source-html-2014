<html><header><meta charset="utf-8"><title>隔牆有耳：譚文豪唔着制服受訪 - 李八方</title></header><body><h1>隔牆有耳：<br>譚文豪唔着制服受訪 - 李八方</h1><p>馬航客機去向未明，身為飛機師嘅公民黨譚文豪（圖），繼續四出接受不同傳媒訪問研究吓客機失蹤之謎，就連鳳凰衞視都打呢位泛民中人主意，上星期邀請譚文豪受訪。最初譚文豪以煲冬瓜超差為由拒絕；工作人員翌日再來電，話講廣東話也可，但想佢着機師制服出鏡。吓，拍戲咩？豪哥當然say no。點知鳳凰衞視鍥而不捨，第三日再打電話畀佢，話唔着制服都得，因為安排一套畀佢亦可。譚文豪心諗，袋巾上《城市論壇》講23條都唔會着黑袍戴假髮啩？所以再請對方食檸檬，反建議對方搵國內機師做訪問。點知對方吐真言，話國家民航局落咗柯打，唔畀國內機師就馬航發表意見，如有違反即炒。結果，心軟嘅譚文豪終於着住西裝去做訪問。</p></body></html>