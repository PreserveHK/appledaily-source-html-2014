<html><header><meta charset="utf-8"><title>魚樂無窮：炒央企改革哈電可吼 - 唐牛</title></header><body><h1>魚樂無窮：炒央企改革哈電可吼 - 唐牛</h1><p>有戰友問，點解近排個市成交咁弱？睇返第一季日均成交673億銀，第二季驟跌至570億銀，新經濟股散水成為轉捩點，由日日破頂變為上落格局。最新炒破頂概念嘅有殼股及大折讓H股，但範圍遠比新經濟股窄，今時今日股市搵食艱難，先至係主流意見。<br>唔少異動股由以往嘅接二連三陽燭，變成一棍起兩棍止，所以捉緊第一棍，成為致勝關鍵。央企改革試點正式出爐，首階段有六間央企納入計劃，包括國家開發投資公司、中糧集團、中國醫藥集團、中國建築材料集團、中國節能環保集團及新興際華集團。相關上市公司炒過不亦樂乎，中糧旗下中國食品（506）及中國糧油（606）分別升17%及7%，中國建築材料旗下中建材（3323）亦搶高半成。順藤摸瓜，母公司同屬央企嘅哈爾濱電氣（1133），有望搭順風車。當然，炒哈電唔單止央企改革，核電重啟亦係亮點之一。國家主席習近平上月表示，喺安全情況下，必要加快重啟核電項目，國家能源局更發佈通知，要求加強核電重大專項管理工作，意味核電重啟如箭在弦。作為內地發電設備製造商龍頭，哈電錢途無可限量。</p><p>估值平絕同業</p><p>哈電另一賣點在於估值平絕同業，現價PE 7.7倍，較同業上海電氣（2727）及東方電氣（1072）折讓43%及13%；PB 0.44倍，亦較兩者折讓56%及62%。走勢方面，哈電蓄勢突破5.1元雙頂阻力，現時正係捉緊第一棍嘅好時機。<br><br>唐牛<br> https://www.facebook.com/tongcow88 </p></body></html>