<html><header><meta charset="utf-8"><title>異動空間：中聯重科鑊氣猛 - 魏力</title></header><body><h1>異動空間：中聯重科鑊氣猛 - 魏力</h1><p>年尾基金執倉，可謂乾坤大挪移，喪掟高估值股票，水務、濠賭、科網、環保、醫藥股幾乎無一倖免被洗倉，套現後狂掃中資金融股，減息只係催化劑，實際是明年投資主題改變，由新經濟股轉番炒舊經濟股，暫時睇內銀、保險、券商、基建及內房是必備之選。前三者魏力上周已悉數推介，內房可揀保利置業（119）及融創中國（1918），一隻見底、一隻破頂，任君選擇。<br>消息指「一帶一路」戰略規劃將於月底前公佈，鐵路、基建、機械、水泥呢幾瓣有鑊氣。最強爆炸力之選，魏力揀中聯重科（1157）。2010年上市，翌年炒到16個幾，之後碌到3個半先見底，跌足八成。10月尾公佈首三季業績，賺10億人仔，按年倒退74%，壞消息盡出，市場轉炒turnaround，至今反彈39%，但只屬頭盤而已！<br>隨着減息周期展開，中聯重科負債壓力及應收賬風險下降；內房銷售回穩，也有助集團混凝土機、起重機等銷售，《華爾街日報》近日罕有大字標題推介，指中聯重科捲土重來，點都要尊重。以每股資產值6.9元計，PB僅0.7倍，中線去番較正常1倍PB，水位已有四成。<br><br>魏力<br> http://www.facebook.com/2012jason </p></body></html>