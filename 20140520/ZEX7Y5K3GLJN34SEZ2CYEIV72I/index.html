<html><header><meta charset="utf-8"><title>黃錦星盲推買電 - 左丁山</title></header><body><h1>黃錦星盲推買電 - 左丁山</h1><p>左丁山先父成世人只做過一份工，就係在中華電力做咗40年，因此左丁山自幼就對電力事業有少少認識與興趣。<br>香港九龍新界電力供應之最大優點就係供應能夠緊貼香港民間及工商界需要，要幾多有幾多，從不缺電，左丁山自懂事以來，香港未試過有「電力分配」（power rationing），各區輪流停電，或者因為有風暴、黑雨而出現局部地區性大停電等等在外國遇上嘅事情，我地香港人從來唔擔心冇電用，就好似唔擔心冇空氣可供呼吸一樣。<br>鄰近珠三角地區就唔同，喺夏季炎熱高峯之際，工廠不時分區輪流停電、配電，供應穩定性差好遠，同香港冇得比。有議員時時反對電費加價，大駡電力公司，但試吓比較，據2013年數字，亞太區城市電費以吉隆坡、台北最平（但台北有政府補貼），中電排第八、澳門排12、新加坡排17，又唔見得中電電費貴得去邊噃。<br>最近政府推出諮詢文件，拋出方案一，Plan A，即從內地電網輸入更多電力，方案二即Plan B，利用更多天然氣作本地發電。用天然氣發電，可減少排放，左丁山舉腳贊成，俾多啲電費當作環保代價，冇乜好反對，環保從來不是免費午餐，總有成本負擔。向內地電網買電，係唔係（一）可減少本港污染，（二）可穩定或甚至減少本地電費呢？左丁山最近睇好多報導，見到黃錦星局長有自己嘅偏好立場，就係猛推方案一，向內地買電，但完全唔敢講究竟買電後，電費唔會增加，至於污染，佢又係模稜兩可，其實大家已有常識，內地發電不少用煤，用石油，污染度高，每有北風，珠三角嘅懸浮粒子就會自由過境，香港難逃霧霾過境侵襲。還有，穩定性點呀？黃局長一樣講到阿吱阿咗。左丁山笨笨地都要問一句：向內地買電嘅話，電費還是增加、污染還是不減，供應穩定性更會倒退，咁講法儍瓜都唔肯買啦，何解黃局長係要推動向內地買電？佢是否有政治任務？五月七日有一個浸大研討會，現時向內地買入92%電力嘅澳門電力公司代表話向內地買電量越多，議價能力越低，加上輸電網係架空電纜，人為及天氣因素均會影響供電，香港人要多加考慮。黃錦星仲話可以參考澳門買電方法㖭，人家竟然有微言噃，黃局長唔係聽唔到呀嗎？聽到就唔好盲推向內地買電啦！</p></body></html>