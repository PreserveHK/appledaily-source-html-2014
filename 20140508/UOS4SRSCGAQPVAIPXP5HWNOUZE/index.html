<html><header><meta charset="utf-8"><title>【七筆思議】鄒四的夢幻之旅：Crying in the Cabin - 鄒凱光</title></header><body><h1>【七筆思議】<br>鄒四的夢幻之旅：Crying in the Cabin - 鄒凱光</h1><p>搭飛機看電影，你會看得特別投入，可能是與那獨有空間有關，再加上氣壓影響了思緒，在機艙內看電影，是特別容易流淚，有時更無端端達到失控程度！記得今年初從峇里回港的機程上看《About Time》，一直都看得相安無事，我還不停提醒自己，不要用荷李活公式看待這電影，才能享受到內裏英式的優雅與幽默，亦心知玩得呢條橋，一定會有煽情位，做好晒心理準備，仲有閒情叫個靚靚空姐攞杯白酒畀我，但一看到兒子最後一次見父親，最後一次回到二人最快樂的時刻，我一看到那個昔日的海灘，配樂還未響起就已經失控地流淚，然後好想好想像小孩子一樣放聲嚎啕大哭，而當我喊到口水鼻涕一齊流之際，嗰位靚靚空姐拿着白酒走近，看見我「oh……」了一聲，然後輕輕放下白酒再加紙巾後，悄悄地離去，但奇怪的是淚水雖像爆水管噴出，但很快就完結，還是那種話完就完！我落機時向靚靚空姐道別兼表示剛才失禮晒！靚靚空姐突然甩掉空姐tone，以略帶麻甩的語氣回應我：「係㗎！果part好多人都領嘢！我睇嘅時侯都中招！」我本來並不是好尷尬，但聽完後我決定以後所有有機會喊的戲，都不會在機艙內看！<br>而電影《The Book Thief》我一直沒時間看，今次飛烏甸尼的途中，我見又未有睡意，我的助手又一早戲透每一個喊位，做足準備如果都喊亦唔使驚樣衰，因為乘客瞓得八八九九，最緊要記住不要觀影過程中叫空姐就可以！而我看了一半發現又並不是傳說中催淚，我完全沒有半點喊意，可能是因為掉以輕心，當看到女主角送別上戰場的養父，依依不捨的跟他說：「PAPA！Please come back！」我的眼淚像黑雨般落下，比看《About Time》那次更嚴重，而這一刻竟然有一位空姐向我走近，我來不及想原因，只顧左手掩着臉，右手搖着示意不要走近，但空姐並沒有停步，一直走向我，然後望了我一眼，繼續向我身後的座位走去，因為身後另一位客人想要一杯鮮奶，令我再次樣衰哭於空姐面前！我不介意因看電影而流淚，但匿埋喊被發現，感覺就像年輕時被阿媽發現在房間做自娛的事，既尷尬又無癮，對身體亦絕對有不良影響！所以我決定回程只看一百巴仙純喜劇，但最後我還是流了淚，還是被派餐的空姐發現我滿面淚痕，但我看的是《他來自江湖》，我不打自招向空姐解釋：「以前周星馳加吳孟達，真係可以笑到流眼淚！」點知嗰位貌似香港人的空姐一臉迷惑「What？！Sorry！I Don't watch Chinese drama！It must be Sad so make you cry！」似乎如果我唔想樣衰俾空姐睇，以後搭飛機還是甚麼都唔睇齋瞓算了！</p><p>【鄒四的夢幻之旅】<br>撰文：鄒凱光<br><br>集編劇、導演、演員、主持於一身的中年漢，有着男人的浪漫。<br><br>本欄逢周四刊登</p></body></html>