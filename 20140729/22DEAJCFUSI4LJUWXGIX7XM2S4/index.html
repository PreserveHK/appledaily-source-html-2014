<html><header><meta charset="utf-8"><title>馮仁昭四圍超：方便參展商擺賣Cosplayer動漫節被驅趕 - 馮仁昭</title></header><body><h1>馮仁昭四圍超：方便參展商擺賣<br>Cosplayer動漫節被驅趕 - 馮仁昭</h1><p>動漫節成功，cosplayer功不可沒，可惜呢班無名英雄越嚟越唔受重視。本報前日收到唔少cosplayer投訴，話現場安排極差，佢哋喺會場換衫同化妝，又被管理員鬧阻塞通道，慘被無理驅趕。<br>記者噚日到場了解，發現大會突然劃出地方禁止cosplayer涉足，攝影區又比往年細三分之二有多，原來係方便參展商銷售限量商品，變相令班cosplayer無處容身。記者嘗試聯絡會展管理公司同動漫節主辦機構了解，會展管理公司就回覆話場內安排係主辦機構負責，又話當日保安語氣可能嚴厲咗，但絕無惡意喎，至於主辦機構截稿前都未得到正式回覆。<br></p><p>Coffee開心海外有粉絲</p><p>查實今年動漫節都有設立cosplay自由行嘅通行證，但事前要申請同名額有限，化妝室又設喺三樓，同一樓會場相隔好遠。<br>此外，林芊妤（Coffee）同周秀娜師妹Kabby噚日喺動漫節為「動主播召喚」向動主播參賽者挑機，Coffee好開心咁話早排喺溫哥華做嘢，有人認得佢被要求合照，至於Kabby就話最想cosplay美少女戰士造型。<br>撰文：馮仁昭</p><p>【動漫 Live 不停】 一連5天好玩到癲<br> http://hk.apple.nextmedia.com/livestream/channel/dvlive <br> http://bit.ly/ucg2014Live  </p></body></html>