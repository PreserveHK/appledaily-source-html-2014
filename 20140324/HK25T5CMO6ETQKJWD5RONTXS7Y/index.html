<html><header><meta charset="utf-8"><title>中環在線：邊話冇受打擊邊又要做陳啟宗諗計　朝電商發展 - 李華華</title></header><body><h1>中環在線：<br>邊話冇受打擊邊又要做<br>陳啟宗諗計　朝電商發展 - 李華華</h1><p>阿里巴巴旗下淘寶令網購越來越火紅，唔少內地商場、百貨都要諗計或者搵人合作，將實體零售與網購結合，拓展O2O（Online to Offline）經營模式。恒隆地產（101）主席陳啟宗雖然一邊話網購唔會取代商場，但原來都開始諗計，朝住O2O方向發展。<br>陳啟宗喺最新年報嘅「致股東函」，花咗啲篇幅討論網購趨勢。佢指，電商（電子商貿）正迅速成為一種生活模式，情況好似100年前電話，或者十年前智能手機出現一樣，雖然方便咗，但人與人之間仍要實地交往，汽車或飛機都冇被取代。同一道理，網購唔會取代商場。<br>標準化同商品類產品，如電子用品同平價衣履容易被網購取代；但陳啟宗堅持話，高檔時裝、餐廳等受到嘅影響較細，甚至冇影響。<br>佢當然要咁講啦，恒隆專開高檔商場，點都要話旗下商場冇受網購影響㗎，等於地產商成日話買樓自住幾時都啱，樓價升跌都係5%、10%，唔通叫人唔好買樓，倒自己米咩！</p><p>內地同業紛搶攻O2O</p><p>事實上，唔少內地百貨、商場已經搵人合作搞O2O，銀泰（1833）與茂業（848）舊年分別搵阿里旗下天貓與騰訊（700）合作，客人網上落單，喺門市攞貨，金鷹（3308）早前亦承認，電商令生意下跌，要搶攻O2O。<br>陳啟宗冇直接話要做O2O，但就整個EST計劃，意指經驗、服務、科技，執行時卻倒轉次序，咁咪即係科技行先囉。聽聞，恒隆內部諗緊整個App，透過App吸引人去商場消費，未必一定搵人合作。其實，乜嘢名堂都好，結合電商真係大勢所趨。<br><br>李華華<br>mailto:LiWaWa@AppleDaily.com</p></body></html>