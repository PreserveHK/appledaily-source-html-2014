<html><header><meta charset="utf-8"><title>視帝冇着落　北上仲好搵林峯宣佈撇TVB</title></header><body><h1>視帝冇着落　北上仲好搵<br>林峯宣佈撇TVB</h1><p>現年34歲的大台首席小生林峯，入行15年有名有利，偏偏卻無緣摘下視帝獎項，前年賽制即使加入全民投票，林峯還是大熱倒灶，成黎耀祥手下敗將，大台種下的禍根令林峯決意劈炮，北上賺人仔。林峯昨日出席now電視劇《衛子夫》宣傳，首度開腔直認已回復自由身，公然用廣東話接受其他電子傳媒訪問。</p><p>無綫近年陸續有小生花旦離開，連99年出道的親生仔林峯昨日在觀塘出席孭飛主演的電視劇時，親口開腔證實已離家出走，投奔自由。據知林峯上月底已約滿大台。其實過去半年一直有傳林峯離巢，主要導火線是林峯前年在台慶頒獎禮上，大熱倒灶失落視帝獎項，辣㷫林峯決意約滿離開。入行15年的林峯與視帝獎項一直無緣，令電視生涯留有遺憾，他近年北上拍劇，每集酬金又高達50萬人民幣，跳出娘家只有得沒有失，林峯當然沒眷戀。<br>林峯不單跟大台上月約滿，其實去年中也跟英皇的歌星約也結束，無約一身輕的他，昨日風騷用廣東話接受電子媒體訪問，他說：「宣傳上都會輕鬆啲，覺得好新鮮，可以做平時唔會接受嘅傳媒訪問，同埋可以講廣東話㖭。」講到娘家，他說：「老實講，都合作咗咁多年，絕對有機會再合作，但自己想停一停。」</p><p>內地劇每集50萬</p><p>林峯不擔心前途，他還計劃推出國語碟：「我出道咁耐只出過一張國語碟，內地咁大巿場，想開拓啲範圍，內地國語歌巿場好大，睇吓可以同邊間唱片公司合作。」林峯又擦鞋大讚拍攝《衛子夫》時開心之餘又賺到人仔，明示將來主打北上掘金。林峯昨日出席活動時，離奇卻仍有大台經理人傍實，林峯昨在電話中說：「我哋上月尾完咗約，我𠵱家自由身，但呢個內地劇工作係我喺無綫合約期間接落，所以佢哋派人幫手跟場。」<br>大台雖然大樹好遮蔭，但身為首席小生的林峯根本無懼風雨，他自99年第13期藝員訓練班畢業後，隨即賣身大台，短短幾年間由大茄升呢小生，一劇接一劇，生於富貴之家的林峯最渴望成為視帝，可是屢次提名，結果都離不開食白果，即使前年賽制破天荒大搞全民投票，令峯迷有機會出力改變賽果，臨門一腳仍然撻Q，林峯成勁敵黎耀祥手下敗將，當晚宣佈結果時，祥仔三度封帝，林峯再捧蛋，坐在林峯旁邊的馬國明都真情流露「O嘴」顯錯愕，當晚峯迷更不滿賽果，在將軍澳電視城門外情緒激動狂哭，替偶像平反之餘也紛紛撐林峯離開報復。<br>大台為安撫林峯不滿情緒，去年在音樂頒獎禮送上最受歡迎男歌星獎項補鑊，畢竟兩個獎項意義不一樣，林峯近年頻頻北上拍劇吸金，劇集酬金又飆升到50萬人仔，林峯根本有能力離巢開拓內地巿場，大台一向為保藝人形象，抗拒小生花旦公開戀情，自林峯戀上吳千語，他受「BB降」影響，高調示愛晒幸福，一度惹來高層不滿，林峯對大台的不滿到了極點，上月約滿不再留低。</p><p>多間公司爭住搶</p><p>金蛋峯宣佈自由身，當然成為坊間經理人公司搶手貨，有傳黃百鳴的天馬電影、太陽娛樂，甚至英皇電影都先後向他招手，即使有指林峯有意加入女友吳千語公司成為天馬旗下藝人，林峯昨說：「呢啲係自己嘢，佢唔會左右我，同埋我哋之間唔會傾公事。但同黃百鳴有機會合作，之前合作得好開心。」有指林峯打算自組公司，免得順得哥情失嫂意同時，自己公司更可完全揸弗，未來計劃一年最多接拍一部內地劇，並會多放時間在影壇發展。<br>採訪、攝影：黃曉妍</p></body></html>