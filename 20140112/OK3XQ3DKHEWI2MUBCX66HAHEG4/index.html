<html><header><meta charset="utf-8"><title>朱主席七美伴唱開走音騷</title></header><body><h1>朱主席七美伴唱開走音騷</h1><p>去年與彭家麗合唱《從不喜歡孤單一個》唱到走音甩beat的朱壽仁（朱主席），雖然走音出醜片段在網上瘋傳，被網民取笑，但未有打擊朱主席唱歌的自信心。前晚他在一酒吧如開迷你個唱般，連攬七女演繹走音版《從不喜歡孤單一個》和《誰明浪子心》等歌，甚至單挑馬舞大叔和郭富城，趷籮扭pat大跳馬舞和《狂野之城》，極盡騎呢爆笑。</p><p>被封走音主席的「紅日娛樂」公司主席朱壽仁，去年8月在一場慈善騷與彭家麗合唱《從不喜歡孤單一個》時勁走音甩beat，事後該片段被網民瘋傳，掀起城中熱話，但同時有關他「假慈善真掠水」及到處欠債走數等負面新聞亦隨之而來。雖然被網民取笑為走音主席，但他對唱歌仍然滿腔熱血，前晚他在尖沙嘴一酒吧來個走音迷你個唱，加上整晚有七女伴陪唱，搭膊攬腰又拖手合唱，難怪朱主席越唱越high。</p><p>「請我唱最少8萬」</p><p>一間名為JP Club的酒吧前晚開幕，聲稱有份投資的朱主席一身白西裝襯灰褲現身。記者到場採訪，朱主席即表現雀躍地主動提出一展歌喉。他在一卡拉OK房與貌似容祖兒的「A貨祖兒」Zoe 合唱走音飲歌《從不喜歡孤單一個》，雖然唱到勁走音甩beat，但朱主席越唱越陶醉，越唱越high，唱完後他說：「𠵱家開始請我唱歌最少要8萬，不過直接捐畀慈善機構，多多支持。」未有理會之前被指借做善事掠水傳聞。<br>對於被取笑走音，朱主席說：「我喺外國返嚟，唱得好未到我，有陳奕迅、張學友，我想多啲人留意就要諗啲花臣，喺外國嚟講好平常，等人覺得開心，要多啲正能量吖嘛。」<br>朱主席演唱期間，一位pink lady打扮的「粉紅舞孃」high爆為朱主席伴舞，之後又拉住朱主席合唱《衹有情永在》，其間朱主席頻頻改歌詞獻唱，如將「千山裏都找到愛」改為「千山裏都唔鬼要你」，莫非用以回應粉紅舞孃熱情？唱完兩首歌後，主席改跳韓國馬舞大叔PSY的《江南Style》，見他趷籮扭pat又扭腰，全程high爆，但跳完一輪後他跳到氣喘，要稍作休息回氣。</p><p>載歌載舞耍功夫</p><p>朱主席之後拿出豹帽、閃燈眼鏡等道具，與七名女友人載歌載舞又耍功夫，除A貨祖兒和粉紅舞孃外，還有「高大版蔣家旻」、大胸車模Ayumi、紅裙肉女、豹妹和紅毛衣女，認真好艷福。整晚朱主席越跳越high，又跳郭富城的《狂野之城》，又唱扯蝦版《誰明浪子心》和encore走音版《從不喜歡孤單一個》，斷斷續續的由晚上9點表演到凌晨12時許，整晚猶如其迷你個唱。<br>對於朱主席有沒有機會改善唱功？肥媽昨在電話中說：「練歌、練氣都冇用，最重要係練自己對耳仔，游水得㗎喇，最好就係對住牆練歌，因為啲聲會反彈去耳仔，自己聽到就知道係咪走音。」<br>採訪、攝影：楊浩賢、畢紹基</p><p>足本收睇《亂噏24》x 卓韻芝；跟住有錢國偉陪你夜蒲！<br>周一至周五《亂噏24》約定你： http://bit.ly/appletalk24  </p></body></html>