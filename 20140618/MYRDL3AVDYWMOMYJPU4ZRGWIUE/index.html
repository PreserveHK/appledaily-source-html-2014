<html><header><meta charset="utf-8"><title>中環在線：新股珂萊蒂爾　英文名扮Dior？ - 李華華</title></header><body><h1>中環在線：<br>新股珂萊蒂爾　英文名扮Dior？ - 李華華</h1><p>新股大混戰睇到散戶眼花，要吸引眼球可以搵模特兒或者藝人撐場，亦都可以用名字博出位，內地女裝品牌珂萊蒂爾（3709）就兩樣都有齊。中文名蹺口嘅珂萊蒂爾，英文名Koradior同樣特別，驟眼睇以為係國際大品牌Dior個friend，但根據招股書披露，Dior曾經喺珂萊蒂爾註冊呢個商標時提出反對，雙方原來係敵人。</p><p>商標獲內地認可 </p><p>人有相似，物有相同，公司名都好易撞，好似長和實業（009）就好易俾人誤認做長和系嘅朋友；電訊首科（8145）又好易令人聯想到電訊盈科（008）。<br>但撞名撞到俾大品牌反對又點收科呢？珂萊蒂爾噚日推介會同記者會都搵嚟一班模特兒撐場，董事長金明講到Dior提出反對，就強調呢個名經內地商標管理局認可，喺內地營運完全冇問題，除非衝出國際，而事實上佢哋都冇呢個打算喎！<br>好多上市公司將英文名音譯中文名，搞到唔少讀起上嚟好蹺口，好似克莉絲汀（1210）譯自Christine、依利安達（1151）譯自Elec &amp; Eltek。<br>根據招股書，珂萊蒂爾係金明2007年用「積蓄」向父母以過千萬人仔買番嚟。金明話，公司名係喺一堆集體創作入面揀出嚟，冇特別意思，但有特別內涵，皆因當年佢覺得中國女裝市場太多女強人感覺嘅服飾，作為傳統男人，佢覺得應該要多啲女性化嘅設計，所以揀咗珂萊蒂爾，貪個名有女人味，又有時尚年輕感喎，唔知大家又有冇呢種feel呢？<br><br>李華華<br>mailto:LiWaWa@AppleDaily.com</p><p>識睇　一定睇蘋果嘅足動世盃：<br> http://worldcup2014.appledaily.com/  </p></body></html>