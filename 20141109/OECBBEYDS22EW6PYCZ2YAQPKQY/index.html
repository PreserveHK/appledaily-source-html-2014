<html><header><meta charset="utf-8"><title>大棋局：2015大時代（八） - Mr. Tregunter</title></header><body><h1>大棋局：2015大時代（八） - Mr. Tregunter</h1><p>國際油價不斷破底，亞歐𥧌會後俄羅斯總統普京直接話「陰謀隨時都在上演。如果油價繼續維持在每桶80美元左右太長時間，全球經濟可能會因此崩潰。」呢段話出自年輕時專門從事間諜、情報任務嘅普京，別有一番意味。<br>蘇聯KGB特工出身嘅普京，可以話前半生都同陰謀、地下工作分唔開。作為OPEC外最有影響力嘅產油國，俄羅斯今日嘅財政係以大約每桶油100美元為預算，執筆時油價已跌穿80美元。面對咁嘅困局，相信已勾起普京三十年前一段回憶，當年嘅普京，未夠四十歲。</p><p>石油戰爭揭幕</p><p>近代出現過三次石油危機，第二次發生喺1979年，伊朗出現伊斯蘭革命，冇幾耐又爆發兩伊戰爭，油價一度升至41蚊。<br>時代嘅變動可以將一人一國推至頂𥧌，亦可以將其踩至地底。西方國家因為能源危機要慳電，造就咗東方香港一個人物，就係造風扇起家嘅劉鑾雄先生；同期五千公里外一個國家，亦因為係產油大國而受惠，嗰個就係蘇聯。<br>冷戰時期美蘇對峙，二分天下，美國因為能源危機經濟受打擊，蘇聯反而呢個時候搶灘成世界第一產油國。美國表面上冇計，但其實已經係到計緊數。1977年CIA出咗份報告《The Impending Soviet Oil Crisis》，蘇聯嘅石油產量八十年代初會到達頂𥧌，之後就會碌落嚟。<br>一個大國，一個以石油出口為主嘅大國，如果計到數知其石油產量即將見頂，用咩方法可以搞掂對手？其中一個方法，就係幫佢谷大條數，當對家條數谷到頂時，而石油出口開始下跌，只要呢個時候國際間有人大幅拋售石油，蘇聯就會玩完。<br>終於1985年，美國盟友沙特將石油出口由每日200萬桶一下夾到1,000萬桶，油價當堂打到去10蚊邊水平，蘇聯因為油價大跌每年要蝕過百億美元。1986年CIA再出報告《Implications of the Decline in Soviet Hard Currency Earnings》，油價低企，想頂油價減產的話，意味蘇聯要用非常多嘅油去換非常少嘅美元。<br>美國目的已達到，當你以為美金好好搵時，一反手要你用大量資源去換佢印出嚟嘅銀紙，趙孟能貴之趙孟能賤之，就係呢個意思。<br>今日嘅俄羅斯領土雖然細咗，但體質方面已大有改進。俄羅斯現時有4,000億美元同1,000噸黃金儲備，債務佔GDP比重亦只得10%，環顧四周欠債纍纍嘅國家，俄羅斯顯然健康得多。<br>俄羅斯真正嘅問題，係經濟上太過依賴石油同天然氣出口。俄羅斯嘅預算報告，預測2014年收入約13.57萬億盧布，其中石油同天然氣相關收入約6.5萬億盧布，佔收入差唔多一半。根據俄羅斯聯邦儲蓄銀行計算，如果油價維持喺90美元，2015年俄羅斯財政收入就會減少1.2%；油價要維持喺104美元，俄羅斯先可以維持收支平衡。<br>橫睇掂睇，今時今日石油戰都難達到八十年代效果，而現時環境有一個最大改變，就係美國都即將成為石油出口國，醉翁之意，可能不在酒。花旗銀行最新嘅報告《The Rapid Rise of the United States as a Global Energy Superpower》，估計正常情況下美國2020年會成為淨原油出口國，而樂觀嘅，可能2018年。但出口石油呢個市場，美國算係新仔，所以今次石油戰，非常大可能係一次搶market share嘅部署。<br>根據美國能源信息局公佈數據，全球五大石油淨出口國，分別係：沙特，886萬桶（每日．下同）；俄羅斯，720萬桶；阿聯酋，254萬桶；科威特，234萬桶；伊拉克，224萬桶。美國雖然油產量達1112萬桶，但每日消耗1849萬桶，每日仍然要輸入737萬桶，但隨住頁岩油開發，全球能源市場可能翻天覆地。<br>問題就係呢到，其他老大哥論資排輩，坐係到食呢口飯幾十年，美國要插隻腳入嚟就代表有人要走。唔同地方嘅產油成本唔同，油價一路跌就等同一場淘汰賽，情況就好似香港都有報紙戰，報紙賣1蚊就會頂死一兩間。現時距2018年只有三年，開始做嘢差唔多。（待續）<br><br>Mr. Tregunter<br>註：作者為《地利根德閣》blogger，著作有《樓市撈底攻略》</p></body></html>