<html><header><meta charset="utf-8"><title>好戲派：《呢班波士仲抵死！》升呢老闆夢碎</title></header><body><h1>好戲派：《呢班波士仲抵死！》<br>升呢老闆夢碎</h1><p>幾年前《邊個波士唔抵死？》（Horrible Bosses）代打工仔懲戒了各種騎呢惡波士出口惡氣，啜核抵死，於即將推出的續集《呢班波士仲抵死！》（Horrible Bosses 2），美國男星積遜蘇迪堅斯（Jason Sudeikis）等厭了當打工仔，打算自己做老闆，點知又出事，被金像男配角基斯杜化華茲（Christoph Waltz）扮的有錢佬跣鑊甘，要綁架富豪兒子籌錢解困！<br>撰文：盧葦</p><p>香港上映日期：11月27日</p><p>老細過橋抽板</p><p>積遜蘇迪堅斯、積遜比曼（Jason Bateman）及查理丹（Charlie Day）三人想到發達大計告別打工仔生涯，便是推出一個會自動噴洗頭水及𤩹液的花灑頭裝置，獲基斯杜化扮演千億身家的生意佬答應投資其生意。不過當他們辭掉工作，花盡畢生儲蓄兼借貸趕工生產貨品後，基斯杜化卻臨時取消訂單。原來基斯杜化偷走他們的設計意念，自己生產改名重推，令連官司都冇錢打的三人即時陷入絕境。</p><p>綁票節外生枝</p><p>有見上集互相殺死對方老闆但搞到一鑊泡，今次三人對付大財團的奸商，要想出一個不會傷到人的方法，並打算是綁架由美國男星基斯派克（Chris Pine）扮演的富商愛子，勒索金錢去還債，卻未料到綁架亦困難重重半路中途已想放棄。反而遭標參的基斯卻強勢彈出，原來他十分憎恨老竇，於是騎劫三子的綁票行動，更將贖金加大碼，結果再節外生枝，上演刺激的公路飛車。</p><p>綠葉回歸搶鏡</p><p>幾位綠葉回歸也是另一賣點。上集珍妮花雅麗絲頓（Jennifer Aniston）瞓身演出性騷擾下屬的淫賤牙醫，驚喜度十足，今集她雖扮洗心革面參加醫性癮小組，實則變本加厲媾仔，又重遇性侵不果的舊部下查理，再點起她的慾火。<br>美國男星占美霍士（Jamie Foxx）亦會續擔任三子的犯罪顧問。至於上集後受牢獄之苦的奇雲史帕西（Kevin Spacey），同樣回歸客串。</p><p>【三個粉絲去首爾】<br>追星實錄，即上韓劇讀： http://hk.apple.appledaily.com/kstar  </p></body></html>