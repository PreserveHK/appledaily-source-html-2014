<html><header><meta charset="utf-8"><title>隔牆有耳：信報封殺黃明樂專欄 - 李八方</title></header><body><h1>隔牆有耳：<br>信報封殺黃明樂專欄 - 李八方</h1><p>早前自爆被《信報》抽起一篇有關批評長實拆售雍澄軒文章嘅專欄作家黃明樂，噚日喺「見觸城市」專欄以《誰會睇信報》為題，宣佈「信報改版，拙欄被停，寫埋最後兩周」，專欄正式壽終正寢。<br>本身為《信報》擁躉嘅黃明樂覺得，近期嘅《信報》由頭版到評論至副刊，「曾幾何時的批判性，彷彿消失了。所有牽涉老闆及其父的討論，都再看不見」。<br>黃明樂話一份財經報紙，迴避香港最大財團嘅爭議係好諷刺，大嘆「沒有了批判性的信報，還是不是信報？」愛之深、責之切，黃明樂批評《信報》以擁有一群精英讀者自居，家陣卻自廢武功，不單自毀江山，更加係對碩果僅存精英讀者「最大的侮辱」。</p></body></html>