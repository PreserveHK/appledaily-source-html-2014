<html><header><meta charset="utf-8"><title>女神tea time：出賣1,500朋友？ - Fifi</title></header><body><h1>女神tea time：出賣1,500朋友？ - Fifi</h1><p>菲菲近日收到WhatsApp，叫裝阿里巴巴出嘅即時通訊App「來往」。Karl話佢朋友係阿里員工，公司要佢哋一人搵1,500個外人裝「來往」。要令一個即時通訊App普及，逼員工用無可厚非，上年10月就傳阿里要員工追100個quota，否則冇花紅，夠晒harsh。但今次竟要1,500個，真係太誇張。員工對咁高難度嘅任務，單出賣朋友都唔夠，而係要出賣朋友嘅朋友。俗語有云，識人好過識字，任憑員工點叻都好，如佢朋友唔多，喺阿里做真係會好麻煩。<br>馬雲上年喺科網世界動作多多，由年初入股新浪微博，之後大搞物流業務，成立「菜鳥網」，到後來堅持要以合夥人制，以「輸打贏要」精神企圖於香港上市一事，更惹來風風雨雨。<br>比較有趣嘅係，呢位2013年《紐約時報》年度風雲人物，亦自上年起正式向騰訊（700）挑機。今次馬雲「霸王硬上弓」逼人裝「來往」，更明顯要搶騰訊市場，打破「微信」內地壟斷局面。的確，「來往」推出兩個月以來，註冊用戶人數已達1,000萬。但正如好多香港人一樣，都有裝Line、WeChat，但有幾可會用呢？目前除咗WhatsApp外，根本冇一間肯公佈每月活躍用戶人數，咁你就明，裝咗亦唔等如會轉會，「微信」亦唔會坐以待斃，最近新推出「微視」影片功能。「來往」要取代「微信」成為一哥？睇怕仲有漫漫長路。<br><br>Fifi<br>本欄逢周二、四刊出</p><p>足本收睇《亂噏24》x劉嘉玲； 鄭秀文@杜琪峯再度登場！<br>周一至周五《亂噏24》約定你： http://bit.ly/appletalk24  </p></body></html>