<html><header><meta charset="utf-8"><title>每日一趣：令計劃又衰違紀 - 李可強</title></header><body><h1>每日一趣：令計劃又衰違紀 - 李可強</h1><p>星期一晚，大家趕住返屋企做冬嘅時候，大陸官媒就公佈又有一隻老虎落網，佢就係中共嘅大內總管令計劃，乜原因？佢哋呢啲高層畀人查，衰嚟衰去咪又係涉嫌嚴重違紀，其實乜係嚴重違紀呢？咪就係違紀行為已經超過一般限度囉，唔係嘅話邊得嚟嚴重。<br>你可能會覺得：「唓！咁咪即係無講過嘢！」個市大跌嗰時，啲人都鍾意用「期指相關沽盤拖累」嚟解釋跌市原因。其實，理由呢啲嘢，識用，一定係咁用！令計劃被查之前職位係中共中央統戰部部長，即係大內總管，佢連同薄熙來、周永康同埋徐才厚係新四人幫，咁佢點解俾人查？明晒！<br>不過作為香港人，如果係第一次認識佢嘅，大部份都會畀佢個名吸引，其實佢仲有四個兄弟姐妹，大哥叫令路線、二哥叫令政策、四妹叫令方針，五弟叫令完成。咁佢地個咁潮名究竟點嚟架呢？係佢老豆令狐野睇報紙學番嚟。<br>係！無錯佢老豆係姓令狐野，唔係令野，佢地原本係姓令狐，令只係簡化，強國人改名只要唔違反法律嘅強制性規定，基本上係任改，所以令計劃個仔係叫令谷，但佢大哥對仔女就叫令狐劍同令狐燕。<br><br>李可強</p></body></html>