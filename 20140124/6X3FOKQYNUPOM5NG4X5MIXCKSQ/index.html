<html><header><meta charset="utf-8"><title>超盈連場新Look睇騷</title></header><body><h1>超盈連場新Look睇騷</h1><p>【巴黎直擊】<br>賭王四房千金何超盈正身在巴黎，出席當地舉行的高級訂做服時裝周，於香港時間前日傍晚現身早場的Maison Martin Margiela後，便直踩緊接的Elie Saab、Jean Paul Gaultier及Valentino，除MMM外，另外三場騷她都集郵與設計師合照，又花盡心思，每場騷以不同造型出現，其間有外國傳媒採訪超盈，拍攝其造型及行頭。</p><p>買Chanel畀四太</p><p>超盈透露密集睇騷並不辛苦，她說：「好玩，第一次嚟睇騷，又要善用時間shopping，之前已去過巴黎好多次景點，今次有去Chanel買嘢畀媽咪，自己買咗Givenchy。」身穿近七萬元JPG黑色晚裝裙的她又說：「之前去咗Cartier展覽睇珠寶皇冠，覺得入面好多投射裝置好eye catching。」</p><p>此外，JPG高訂騷中，性感舞孃Dita von Teese以性感girdle舞衣作壓軸，並與設計師Jean Paul Gaultier一同謝幕，Gaultier更向Dita送吻。<br>採訪：梁錦雯<br>攝影：陳俊強</p></body></html>