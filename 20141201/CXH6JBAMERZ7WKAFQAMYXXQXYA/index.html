<html><header><meta charset="utf-8"><title>求驗客手記：皇馬輕締16連勝艾斯高兩黃成污點</title></header><body><h1>求驗客手記：皇馬輕締16連勝<br>艾斯高兩黃成污點</h1><p>皇家馬德里上周六西甲又贏一場，作客以2:1搞掂實力唔差嘅馬拉加，繼續喺榜首領先之餘，更締造咗球會史上首次喺各項賽事取得16連勝嘅紀錄。<br>咁值得慶祝嘅時刻，大家或以為兩個入球當中，點都會有C朗份啩？佢今季聯賽除對皇蘇嗰場冇上陣，其他有份上陣嗰11場全部有波入，點知呢項偉大嘅入球紀錄，就喺呢場斷咗纜，今場只係交咗兩個助攻。<br>如果要我求大俠好似睇戲咁揀場波真正嘅主角，我會揀加里夫巴利，唔單止因為佢入番球波，反擊最近傳媒對佢嘅批評，仲加上同佢爭位嘅艾斯高今場被逐，變相令佢個位置變得更穩。</p><p>C朗入球終於斷纜
</p><p>先講番場波，皇馬今仗18分鐘已由賓施馬接應C朗左路傳送射入，但之後戰況膠着，踢到83分鐘，皇馬先再靠突擊，由巴利接應C朗頭槌二傳，殺入禁區射入；領先兩球後，皇馬竟有艾斯高兩黃一紅被逐，馬拉加就趁踢多1個人嘅優勢，由辛達告魯斯破蛋，最後僅負1:2，所以話巴利個入波都幾關鍵。加上近排佢成日受到傳媒針對，話佢狀態冇去季咁弗，好似上周三對巴素利嗰場歐聯，就被人發現佢嘅傳球次數只係多過門將基羅拿華斯兩次；而對馬拉加賽前，又有人將佢今季暫時嘅入球數字，同上季同期比較，發現比去季少咗3球。由於一直有報道話曼聯對佢未死心，所以西班牙傳媒就猜測，教練安察洛堤隨時會喺明年夏天將佢賣返去英超，然後提拔今季逐漸上位嘅艾斯高，但今場波，巴利就向呢班唱衰佢嘅傳媒做咗最好反擊。<br>其實巴利成場波都幾搶眼，有7次射門，更有兩次致命傳球，可惜隊友未能化為入球。而且，艾斯高今場被逐，衰啲講句，對巴利可能有好處。<br></p><p>艾斯高停賽益咗巴利
</p><p>大家都知，皇馬嘅4-2-3-1陣式中，3個進攻中場除咗C朗冇得郁之外，另外嗰兩個位置就由佢、占士洛迪古斯同艾斯高3個輪流上陣，𠵱家艾斯高停賽，唔知佢之後仲攞唔攞得返個位，安察洛堤咁識𠱁老細，或者乘機唔用呢個人氣未夠嘅後生仔，咁巴利咪有着數囉！</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>