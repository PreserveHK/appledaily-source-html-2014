<html><header><meta charset="utf-8"><title>異動空間：殼股喪炒揀呢隻 - 魏力</title></header><body><h1>異動空間：殼股喪炒揀呢隻 - 魏力</h1><p>賣盤潮席捲全城，英發國際（439）單月喪飆3倍，國華（370）、達進（515）話傾緊已經升一、兩個開，個市悶到爆廠，想搵快錢唯有小注投機。舉例俊和（711）大股東話賣盤，昨復牌即漲44%，倒抽一口涼氣後，追定唔追？<br>要判斷值博率可從NAV入手，即每股賬面值幾錢。睇番舊年年報，每股NAV值1.55元，為昨開市價0.75元的兩倍，意味如要反映番資產價格，應該仲有水位；如再計上殼價，潛在升幅將更大。再睇圖，過去五年多，俊和最高唔過8毫，開市價計，即絕大部份蟹民均已鬆綁，理論上再升阻力不大，但炒殼經驗所得，一般大陽燭之後都有震倉，戰友入貨要執生，中線目標先睇1.2元。<br>佳訊（030）昨大成交爆第一棍，收報0.161元，最新NAV值0.25元，市值2.7億元，低過殼價，可塑性不俗。睇番通告，今年1月公佈擬斥資7億元，收購湖北大理岩礦，將以現金及發行新股支付。公司最新現金僅4,086萬元，意味要完成收購，將須發行大量新股，變相控股權易手兼賣盤。雙方簽訂的備忘錄期限將於7月17日屆滿，昨日一棍隨時有好消息跟尾。</p><p>魏力<br> http://www.facebook.com/2012jason </p></body></html>