<html><header><meta charset="utf-8"><title>隔牆有耳：概念店設示範單位PAGE ONE賣埋傢俬 - 李八方</title></header><body><h1>隔牆有耳：概念店設示範單位<br>PAGE ONE賣埋傢俬 - 李八方</h1><p>咪以為PAGE ONE只係賣書同文具精品，事關月底開幕嘅PAGE ONE海港城概念店，同時設有「示範單位」賣傢俬，一次滿足愛書同愛家者嘅需要！八方日前率先參觀，一入門口一反傳統唔擺暢銷書，反而騰出一個空間，行政總裁陳家強話呀，原來係想忙碌嘅港人入嚟之後先冷靜幾秒，再放慢步伐，享受呢個三萬呎嘅空間！</p><p>10萬蚊balloon table鎮店</p><p>原來呢個概念店用咗竹地板，因為紙嘅前身就係竹簡，當中只有一半地方賣書。而家品部則設有七個「示範單位」，每間都有唔同風格，裏面嘅傢俬同擺設，都係由專人喺世界各地搜羅，例如喺丹麥引入Ferm Living嘅簡約家品；與此同時亦有同部份品牌，例如英國嘅MUSHROOM合作，打造懷舊童話feel！大部份見到嘅產品都可以帶返屋企，包括掛喺牆嘅當代藝術畫作，由幾十蚊同幾萬蚊都有，但全場最貴、值10萬蚊嘅balloon table，就要等正式開幕先有得睇喇！<br>做得書店CEO，陳家強幾乎日日都睇書，有時仲特登去resort，淨係為咗睇書，相當講究！<br><br>李八方<br>mailto:pf_lee@appledaily.com</p><p>【動LIVE】萬人罷課  蘋果全程直播:<br>和平佔中:  http://occupycentral.appledaily.com <br>YouTube:  http://bit.ly/occupycentral  </p></body></html>