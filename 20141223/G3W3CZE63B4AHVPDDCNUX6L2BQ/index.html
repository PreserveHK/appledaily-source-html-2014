<html><header><meta charset="utf-8"><title>一周三件：華電褔新好抵 - 錢雋</title></header><body><h1>一周三件：華電褔新好抵 - 錢雋</h1><p>華電褔新（816）一季調整咗30%過外，當公用股瓣數，呢個幅度認真唔講得嘢少，預測PE又係同級股當中，至吸引嘅一隻，當要趁機收集。<br>華電褔新嘅阿媽華電國際（1071），同級數有華能新能源（958）、其阿媽華能國電（902），仲有大唐新能源（1798）及其阿媽大唐發電（991）。場內專業嘅評估，華電褔新今、明年度預測11倍PE同8倍PE，上邊兩家股份，華能新能源明年11倍、大唐新能源去到17倍。三大國企相關環保股，華電褔新PE水位最吸引。又滬港通有得買賣股份嘅龍源新能源（916），明年PE更加上到14倍，華電褔新係折讓咗42%！</p><p>受惠國策前景看俏</p><p>再睇吓前景，國務院啱啱喺11月尾再定調，確定了「七大工程包」，當中，清潔能源榜上有名。又祖國報載，發改委發言人話，即使經濟增長而帶動能源消耗，但到2030年，新增消耗，亦都可以通過可再生能源解決。<br>又國際風電權威Globaldata就預期，去到2020年，風電市場規模會達到1,160億元，係2008年時嘅五倍！而當中，又以祖國佔大多數。諗到嘅係，阿爺堅持走環保國策，減低煤炭火電利用，提高環保潔能使用，此消彼長下，包括風電在內行業，長線已經有運行，更何況，華電褔新有位勁有實力嘅大股東！<br>又華電褔新剛啱喺月頭完成配售4.28億股H股，每股講緊4.01元，集團經呢期調整，現價（3.24元）仲要平過大孖沙承配人嘅入市價錢。<br>買華電褔新，當上番華能新能源明年11倍PE水位計，都要升37%到4.5元。又祖國環保潔能市場有睇得見靚仔前景，老老實實，呢個目標PE水位，都仲係好抵搞。<br><br>錢雋<br>細價股專家<br>本欄逢周二、三、五刊出</p></body></html>