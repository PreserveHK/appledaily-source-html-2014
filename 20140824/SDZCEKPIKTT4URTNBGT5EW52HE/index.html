<html><header><meta charset="utf-8"><title>【親子放暑假】趙海珠樂做阿珠媽</title></header><body><h1>【親子放暑假】趙海珠樂做阿珠媽</h1><p>從「新聞之花」轉為法巴「輪后」，再到恒地高層，趙海珠（Alison）憑一張俏臉成名，現年只得33歲的Alison於11年嫁予富商老公Vincent，去年初誕下兒子陳彥熹（Hayden），她不想錯過囝囝成長的每一刻，決定放棄高薪厚職，投入湊仔婆的職場，成為阿珠媽，兩母子主要的節目是到playroom玩，建立親子關係之餘，又可讓囝囝在快樂的玩耍過程中學習成長。<br>撰文：羅慧敏</p><p>當全職媽咪並不是趙海珠的人生目標，一向有事業心的她為了剛滿19個月大的囝囝Hayden，毅然辭去工作，主力照顧小朋友，她日前接受本報專訪說：「好多人都話小朋友頭一、兩年時間過得好快，miss咗就冇，我都覺得係，佢真係大得好快，本來一嚿飯、到識爬、識行，到𠵱家識得講單字，唔鍾意會say no，有佢表達能力，秤一秤，唔想miss咗小朋友成長過程，覺得都係想stay喺屋企照顧佢為首要，自己𠵱家係全職，乜都係一手一腳去做，同佢一齊大，take care佢生活所有嘅嘢，我覺得自己都做得OK，由佢出世都𠵱家，由瞓覺到夜晚餵奶，所有嘢都親力親為，係好好嘅經驗。」<br>下個月Hayden便入讀學前班，今個暑假，Alison沒有安排密集的課程作準備，反而兩母子輕輕鬆鬆的相聚最重要，她閒時會帶囝囝到會所游水及到playroom，她說：「冇特別參加興趣班，主要係帶佢出去玩多啲，見吓啲唔同嘅嘢，喺屋企附近報咗間好大嘅playroom，裏面分有唔同嘅主題，有餐廳，可以做吓侍應，或者去salon剪吓頭髮。」</p><p>學習生活細節</p><p>Alison指這間playroom每個星期都有不同的主題，她有時間就帶囝囝去玩，她說：「我覺得呢個活動對小朋友係有好處，因為喺玩嘅期間會發現佢識得啲乜嘢。平時唔會畀佢入廚房，極其量都係畀佢玩切蘋果玩具，但係喺playroom入面有間茶餐廳，會見到佢識得攞隻杯去斟嘢飲，攞啲蛋去煎，覺得好得意，平時唔覺佢原來都觀察到日常生活嘅細節。」<br>場地提供：Playhouse（北角新都城大廈）</p><p>品德規矩最重要</p><p>趙海珠生得好命，03年大學畢業後即加入新聞主播行列，憑甜美的俏臉獲萬千寵愛，6年後離巢成為窩輪天后，又轉做地產營業經理，份份都是高薪厚職，之後她更嫁個有錢人，人生際遇如此好，難怪有文章報道過「生女要似趙海珠」。<br>希望兒子也能有好命運嗎？她說：「當然希望，每個媽咪都想小朋友係最好，我哋好輕鬆，乜都冇所謂，我先生話做個好人就得！始終係品德同規矩重要啲。」<br>Alison的湊仔座右銘是要放輕鬆，她跟曾在外國留學的丈夫Vincent已有共識，要讓Hayden接受活動教學，她說：「我哋唔做怪獸家長，唔會谷佢，佢想做乜就盡量去做，會帶佢周圍去睇吓、聽吓，放開少少，等佢自己成長；我哋都係咁樣大㗎啦！都OK吖！所以都唔想咁緊張。」</p></body></html>