<html><header><meta charset="utf-8"><title>買Pizza公司 - 左丁山</title></header><body><h1>買Pizza公司 - 左丁山</h1><p>中環擺花街街尾有一間意大利薄餅店，叫做Pizza Express，佔地下舖位及一樓，加埋面積都唔夠一千平方呎（以肉眼所見），左丁山平時經過都冇乜留意，畢竟已過咗食Pizza嘅青春年代，你估係Pizza Hut由怡和引入香港初期咁巴閉咩。當年「必勝客」中環店設於置地廣場地庫，每日中午門口就排晒長龍，生意多到做唔切。而今，薄餅已完全失去新鮮感，點吸引到尖嘴食客呀。<br>不過睇到有報導話內地一家私募資金以120億港元收購咗Pizza Express全盤生意，先至知道呢間薄餅連鎖店是英國公司，在英國發跡，有百零間分店，亞洲香港亦有分支，內地中資公司一啖吞咗佢，肯定係想將個品牌帶入大陸，在內地與必勝客火併啦。大陸嘅必勝客現在不知情況如何，以前就係華南特許經營權歸怡和，北方特許經營權另歸他人嘅。<br>既然公司品牌加業務值120億港元咁多，左丁山睇完報導之後，趁當日無預約去飯局，於是走去幫襯吓，試吓凱撒沙律與海鮮薄餅，只覺平平無奇，與一般中環西餐店比較，一般啫，無競爭必勝把握噃，何解品牌值咁多錢？想唔通。可能自己已與市場脫節，唔識揀蟀咯，新一派投資專家有的是錢，買新生意夠膽落注，口噏噏有中國13億人市場概念，就一於冇有怕，祝佢地好運啦。<br>以120億元買一家公司，應該唔會全部用投資基金嘅資本支付嘅，欲要增加IRR（內部回報率），標準方法係收購價部份以本身資金支付，部份向銀行借錢，又有部份係延期付款，盡量利用Pizza Express嘅現金流嚟償還貸款及利息。呢日碰見一位年青後輩，係銀行trainee，正在貸款部學習，於是考吓佢：「假如基金問貴行借錢買一間薄餅公司，銀行叫你負責，你敢唔敢膽借？」後輩騎騎笑：「世叔，唔好考我啦，我冇資格。」資格就係暫時未有，不過如要學習複雜信貸案件，世姪不妨做一個虛擬作業，磨練吓自己。不過世姪都識得問：「私募基金買高科技公司博有創意發明，一鋪爆紅，我明白嘅，但買Pizza公司，究竟係乜概念？世界上好多人識做pizza嘅啫！」唔，呢啲叫做「收入需求彈性大於一」（income elasticity of demand）概念，就係博新興國家地區GDP增長快，民眾對非傳統食物、消費品嘅需求增加得更加快，過往三十年呢個概念未錯過，但pizza在亞洲發展有40年歷史，已成為成熟產品，其收入需求彈性可能已經下降咗咯。</p></body></html>