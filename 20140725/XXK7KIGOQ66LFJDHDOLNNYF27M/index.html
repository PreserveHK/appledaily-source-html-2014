<html><header><meta charset="utf-8"><title>亞視拍檔感可惜鍾慧寧患情緒病墮樓亡</title></header><body><h1>亞視拍檔感可惜<br>鍾慧寧患情緒病墮樓亡</h1><p>亞視前藝員鍾慧寧上周四（17日）在青衣長安邨墮樓，倒卧在大廈對開空地，當場證實死亡，終年43歲。現場撿獲遺書，但鍾並非在長安邨居住，而是住在青衣海欣花園，有指鍾有情緒病紀錄。鍾慧寧參加1993年亞洲小姐而入行，憑着一張開心笑面，在《今日睇真D》擔任主持，亦曾跟鄭則士演出《肥貓正傳II》。據知鍾慧寧的喪禮將於下月6日在紅磡萬國殯儀館舉行。</p><p>被裁走後患情緒病</p><p>鍾慧寧因為身材高大圓潤，花名叫肥豹，據知她02年被亞視裁走，再無機會在幕前出現，之後她開始患有情緒病，十多年來因病受困擾的肥豹，由當年在《今日睇真D》認識的老公馮永泉照顧，可惜近年病情反覆，致今日的慘劇。<br>跟肥豹相識20載的袁潔儀，在事發當晚收到肥豹丈夫的電話，得悉噩耗，潔儀姐姐表示肥豹老公很傷心，但仍然很堅強，談到肥豹的情緒病，她說：「佢離開咗亞視之後，就一直有情緒病，之前仲以為佢好咗好多，佢先生成日陪住佢，樣樣都照顧佢，不過最近佢屋企有啲事，可能咁樣激起佢嘅情緒，我哋不時有見面，完全察覺唔到，見面仲嘻嘻哈哈，聽佢口氣仲想出返嚟做嘢，仲諗住佢會積極減肥，整理吓自己。」警方曾撿獲遺書，袁潔儀欲言又止：「都唔知應唔應該講，都係嗰啲啦，多謝先生咁多年來嘅照顧。」據知遺書除了感謝丈夫外，亦透露她多年來受情緒病困擾。</p><p>蔡國威：唔想接受</p><p>袁潔儀難忘當日跟肥豹在亞視同日被炒一事，她說：「咪係同一時間喺亞視俾人炒。（當時攬住喊？）冇，大家互相支持。」袁潔儀感到惋惜，卻又希望肥豹一路好走，她說：「呢條路佢自己揀，都冇辦法，個病都困擾咗佢咁多年。」<br>入行開始認識肥豹的蔡國威，最初不肯相信肥豹自殺的事實，他說：「我收到消息又唔敢打畀佢屋企人，我都唔想接受，近年以為佢好番，有聚會見到佢好開心，以為佢好咗冇嘢。」寶珮如亦聽聞肥豹自殺的消息，她說：「我自己都試過輕生，自己好大困擾人哋唔知，佢有情緒病都係一種困擾，當然覺得好可惜。」<br>採訪：楊潔雯</p><p>【專家話】情緒病有先兆</p><p>藝人鍾慧寧早前疑因情緒病而輕生，過往亦有不少藝人飽受情緒病困擾。臨床身心及行為學家李寶能表示，情緒病是指突然情緒失控、缺乏自我管理情緒能力的人，他昨日受訪說：「情緒失控唔等如精神病，情緒失控嘅人平時係正常嘅，只係有誘因如被炒、喪親等，令佢哋突然控制唔到自己情緒，好多人以為食藥就可以控制病情，但其實好多研究報告都指出藥物只會抑壓情緒，甚至令你情緒再低落，如果有誘因，更會令患者情緒崩潰。」李寶能指最有效的治療，是好好學習管理自己的情緒，及尋求專業人士的協助。李寶能表示假若發現親友生活習慣突然轉變，比平常變得寡言、眼神呆滯、沒有食慾等，就要多加留意及關心，因為這均是患上情緒病的徵兆。</p></body></html>