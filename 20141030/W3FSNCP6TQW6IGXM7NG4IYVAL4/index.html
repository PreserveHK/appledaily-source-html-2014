<html><header><meta charset="utf-8"><title>Prof J財技特訓班：齊追蹤魔法股 - 徐燦傑</title></header><body><h1>Prof J財技特訓班：齊追蹤魔法股 - 徐燦傑</h1><p>呢個星期出外工作睇項目，但心繫股市，周一嗰日，有好多報道話滬通開通無期，好多朋友都驚到放晒貨，點知周二又升咗成三百幾點，一早講咗無限期係中國人口硬心軟講法，老竇鬧完個仔咪又𠱁返佢！不過，股市真係好似過山車咁，似哥哥金曲「愛慕」歌詞：「不知點算好！」真係唔知點入貨先至好！</p><p>香港電視睇王維基表演</p><p>成日都講我係炒股唔炒市，上周同大家講完捉妖股，今次Prof J講到隻魔法股，點解叫做魔法股，就係估你唔到，你以為佢會升，佢又唔升，你以為佢會跌，佢繼續又爆上，點都唔畀你估到！<br>第一隻魔法股香港電視（1137），上年大家以為無得睇香港電視，點知半個月前香港電視話會喺11月中用OTT（Over-The-Top）形式推出免費電視頻道，粉絲終於等到啦！各位可以用小米盒子或者透過上網收睇電視節目例如「警界線」等，而部份劇集廣告收費每15秒更加去到70萬元，有冇咁勁！<br>如果廣告收入穩定，好大機會幫香港電視收入轉虧為盈，另外與時並進更加大搞網購，啱時段啱channel！正！仲有樣嘢，就係佢公司市值得23億元，揸現金都有20億元，同美亞（391）、美國Netflix嘅40億元比仲差一截！王主席作為香港科技行業始祖，又係中大EMBA畢業生（與Prof J同門），板斧無理由咁少，大家一齊留意呢次王主席旗艦店神奇魔法嘅轉變！<br>另一隻魔法股梗係協鑫新能源（451），兩個月前個陣股價只係1.8元左右，點知而家越升越有，周二嗰陣更加升到5.33元，升咗差唔多兩倍，呢隻魔法股上周三宣佈咗股份拆細，面值0.01666元嘅現有已發行同埋未發行股份，拆細四股變成面值1/240元嘅股份。拆細之後，每股股份嘅面值會大大減少，股份買賣嘅流動性提升，相信會更容易炒上去，大家繼續一錘定音，追蹤Prof J魔法股系統，出發！</p><p>徐燦傑<br>齊魯國際控股首席策略總監<br>本欄逢周四刊出</p></body></html>