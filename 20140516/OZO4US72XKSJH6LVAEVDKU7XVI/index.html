<html><header><meta charset="utf-8"><title>難阻「入侵」 - 左丁山</title></header><body><h1>難阻「入侵」 - 左丁山</h1><p>三藩市今天好繁榮，樓價租金居高不下，舊租客有租金管制保障，笑騎騎，年青人想搵新租盤，就貴到冇法負擔。本港不少評論員、議員對租金管制好嚮往，不妨到三藩市考察，價格管制（包括租管）永遠係保障既得利益人嘅，經濟學家早有明訓，只係太多人唔願意聽，係要以心思維，不用腦袋分析，講情緒蓋過講理性而已。剛逝世嘅諾貝爾獎經濟學家Gary Becker四十幾年前提出兒女係「耐用消費財」（consumer durable）時，俾人鬧咗無數次，但今天所有富裕國家嘅生育率都係好低，充份證明Becker嘅理性分析正確啦。<br>朋友K話三藩市人好前衞環保，越來越多年青人踩單車返工及往來玩樂場所，為減少排放，為環保盡一分力喎。市政府於是在本已擠塞嘅非寬敞馬路劃出單車線，俾單車專用，於是汽車巴士交通更加擠塞不堪、寸步難行，令坐巴士到市區返工之人，叫苦連天。點解會有Google、Apple巴士出現呢？就係因為不少僱員喜歡住在三藩市，呢班人有錢，薪水高、花紅多，負擔得起新樓盤、新租金（幾似強國人在港買樓租樓），又唔鍾意揸車到矽谷返工，於是人人騎單車到特定地點上旅遊巴士，單車當係行李，放在車肚，一上巴士就拿出電腦、iPad上網，本來安排得幾好，但巴士站附近居民就睇到眼火爆，咪追打巴士抗議囉。<br>不可不知嘅係，三藩市與矽谷同屬美國土地，三藩市絕無可能限制矽谷IT人「移民、入侵三藩市」，故此三藩市政府唔駛禁止「一簽多行」（因根本無簽）。同樣事情在2047年後可能會在香港發生嘅，到時嘅世界唔知點，假使到時中國大陸人已可以如美國人一樣，有完全進出境外權利，不用「簽」，回復到1930年代大陸人可自由進出香港咁樣，香港人有乜可能拒絕之？甚麼港人港地政策，係庸人自擾而已。<br>與朋友K講得三藩市多，不如講吓投資，佢話全美只有一個話題，就係馬雲與阿里巴巴，因Jack Ma與Alibaba嘅名稱好易讀，美國投資界易上口，講得特別興奮，另一批暗地裏感到興奮嘅人士就係trial lawyers，佢地希望阿里巴巴上市後，有投資者質疑盤數，控訴淘寶網賣假貨，俾佢地一個機會展開「集體訴訟」，敲番阿里巴巴一筆。美國律師特多，靠此搵食者，不計其數，阿里在美國上市，令好多律師笑騎騎！</p></body></html>