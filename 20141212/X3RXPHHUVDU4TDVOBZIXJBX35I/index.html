<html><header><meta charset="utf-8"><title>中環迷你裙：正宗央企環保股 - Samantha</title></header><body><h1>中環迷你裙：正宗央企環保股 - Samantha</h1><p>家陣香港邊個最愛國？唔係政棍，唔係政協，更加唔係梁特，是瘋炒中國概念的股民，前者用把口愛國，眼見中國通縮近在眉睫，股民仲真金白銀押注落中國概念，你話係幾高尚的情操。自滬港通開車後，外圍火頭處處，聽阿爺支笛的現象更趨明顯，H指大幅跑贏恒指，炒中國數據和國策已成主調，今日推介中國環保概念中國節能海東青（2228）。<br>海東青有兩大賣點：央企＋環保股。港股裏頭，個名有「中國」二字的扮國企股多不勝數，但此股阿媽中節能是根正苗紅，仲係唯一一家節能減排、環境保護的央企，獨市無對手。去年提出全面收購，現持有海東青68%股權。<br>海東青是中節能旗下三間香港上市公司中，主板兼市值細，僅24億元，最啱注資，市傳國資委央企改革試點方案快出爐，中節能是其中一間，旗下深圳上市公司漲停，炒風如箭在弦。<br>環保股正值當造之時，華北近期不斷出現大規模霧霾，新環保法快拍板。海東青過去做非織造材料和再生化纖業務，面對強烈競爭，最新搞耐高溫過濾材料，吸引不少電力和水泥公司同佢買貨，以應付最新污染性行業煙塵排放指標，該項營業額大增46%至3,912萬元。海東青淨現金6.6億元，佔市值逾四分一亦是一大賣點，打破央企負債高的宿命，一旦成功突破下降軌，勝利在望。<br><br>Samantha<br> https://www.facebook.com/stocksamantha <br>本欄逢周三、五刊出</p></body></html>