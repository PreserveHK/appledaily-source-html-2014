<html><header><meta charset="utf-8"><title>港零售未擺脫收縮上月跌3.1%　珠寶失色化妝品旺</title></header><body><h1>港零售未擺脫收縮<br>上月跌3.1%　珠寶失色化妝品旺</h1><p>【本報訊】暑假旺季都幫唔到零售擺脫跌勢！本港7月份零售連續第6個月收縮，銷售總額按年跌3.1%，差過預期，但跌幅較6月時明顯收窄，市況算回穩。零售管理協會主席麥瑞琼指對數據下跌感意外，料在消費氣氛無甚改善下，第三季零售仍會輕微下跌，故再次調低全年增長預測至3%：「未來幾個月，除咗比較基數會低啲之外，我睇唔到有乜利好因素值得寄望。」<br>記者：吳綺慧　鄭柏齡</p><p>本港零售在7月仍然「價量齊跌」，除銷貨金額跌3.1%，銷貨量亦按年減少4.5%；6月時零售銷貨額曾大跌6.9%。累計今年首7個月，本港整體零售生意仍倒退1.5%。</p><p>本月內地客未顯著回升</p><p>綜觀各零售類別，珠寶、鐘錶及名貴禮品在7月表現仍然是最差，銷售按年減少22.2%，主要仍是受去年搶金潮拉高比較基數所影響。其次表現欠佳的是包括智能手機、平板電腦在內的其他未分類耐用消費品，同比跌16.6%，「可能大家都在等緊iPhone 6」。麥瑞琼解釋。<br>值得留意的是，期內只有化妝品及藥物這一項，表現「一枝獨秀」，生意按年大增14.3%，較6月時只增長6.9%，有明顯改善（詳見另稿）。<br>「原本諗住7月夏季減價，零售表現應該可以持平，點知最後出來都係咁（疲弱），我係有啲surprise」。麥瑞琼表示，零售商普遍指8月份表現和7月比較是「差唔多」，內地客客流未見顯著回升，除化妝品生意有好轉外，其他零售類別均無大起色：「珠寶零售商生意仲跌緊，百貨公司亦繼續睇淡」。</p><p>零售協會再降增長預測</p><p>麥瑞琼又稱，鑑於本港近月陷入政改爭議，本地消費者「心情唔好」，對零售亦會有影響。該會決定再度調低對全年零售增長預測，由原本的5%，降至3%。「餘下的5個月，比較基數係會低啲（因去年8至12月零售增長回落至單位數），所以全年要回復增長，是還有可能。但除此（基數）之外，我睇唔到仲有乜利好因素，係值得寄望」。<br>不過，一田百貨行政總裁莊偉忠則認為，近日零售市道確有回穩迹象，「市道是在5月開始轉淡，6月跌到最靜，但7月氣氛翻返嚟，市場出現recovery（復蘇）」。他續指，以7月零售數據來看，如扣除去年「搶金潮」影響，大部份零售類別仍錄得增長：「唔係講得咁恐怖，到10月搶金潮影響進一步減退後，整體增長應該會回復正常」。<br>莊偉忠補充，旗下一田今年增長仍然不俗，以同店銷售計，沙田、大埔分店仍按年增長約7%，新蒲崗店則升約3%。而中秋節臨近，其節日銷情亦較去年增長逾兩成，超出公司預期。</p><p>【零售商意見】</p><p>英皇珠寶主席楊諾思：</p><p>「7月份分店人流比上半年有改善，加上到年底前有好幾個大型節日，零售市道應該比上半年樂觀。」</p><p>一田百貨行政總裁莊偉忠：</p><p>「7月份市場氣氛翻返嚟，扣除上年搶金潮影響後，大部份類別仍然有增長，並非市場所講的恐怖。」</p></body></html>