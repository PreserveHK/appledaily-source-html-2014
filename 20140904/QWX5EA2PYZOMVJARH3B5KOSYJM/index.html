<html><header><meta charset="utf-8"><title>年吸五千萬　老闆流口水張智霖續約收一億</title></header><body><h1>年吸五千萬　老闆流口水<br>張智霖續約收一億</h1><p>張智霖（Chilam）去年與蕭定一的中國3D數碼娛樂有限公司簽了3年經理人合約，包薪4,000萬港元，據悉合約剛滿一年，其收入已超過5,000萬，縱使合約還有兩年才屆滿，但已引起英皇娛樂向他招手，嚇得蕭定一立刻與他提出再續約3年，以包薪1億元誘他加簽。</p><p>「參與吓幕後創作」</p><p>昨日本報記者向蕭定一求證，他在電話中表示：「係，我同Chilam已經傾緊加簽3年，雖然合約只過咗一年，但佢收入已接近5,000萬，淨係內地綜藝節目《兩天一夜》就畀咗900萬人民幣，今年幫佢接咗約11個廣告、8場巡迴演唱會，幾部電影同內地20幾個商演。因為收入咁好，我覺得3年太短，提議加碼畀佢，再續3年，但實際價錢就唔講啦！總之係多過之前好多，𠵱家雙方對續約都傾得好順利。」<br>對於這個價錢，Chilam本人當然感到吸引，口頭上已答應續約。昨日記者聯絡了身在英國拍攝電影的Chilam，他表示：「時間真係過得好快，大家合作已經滿一年，咁同阿一公司係合作得幾愉快，的確近期有其他公司接洽過我，與此同時阿一同我傾續約，如果條件滿意，我都樂意續約嘅！」 <br>問到是否續約有1億包薪？他笑說：「總之係好可觀啦！實際數字幾多，真係唔方便講啦！提出續約嘅話，我會同公司講，畀多啲時間我參與幕後工作，無論音樂同電影我都想參與吓幕後創作。」<br>採訪：鍾國仁</p></body></html>