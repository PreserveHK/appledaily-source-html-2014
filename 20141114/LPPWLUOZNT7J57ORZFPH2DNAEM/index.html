<html><header><meta charset="utf-8"><title>「費玉清」示愛擊退播歌阿伯</title></header><body><h1>「費玉清」示愛擊退播歌阿伯</h1><p>除了各色絲帶搞事及警方的暴力外，佔旺區的村民還要應付沒完沒了「×你××」的躁狂阿叔。10月底至11月初，旺角清晨來了一位疑似醉酒阿伯，每晚在匯豐十字路口對開高音量大播經典金曲，令想休息的佔領者不勝其煩，吵罵罵不退、拳頭嚇不走，最終由身穿Kumamon衫的高音囝囝以每30秒一次說「我有少少鍾意咗你」及向阿伯畫心示愛，成功擊退阿叔，為全場佔領者帶來片刻安寧。</p><p>每30秒講一次「我鍾意你」
</p><p>「這晚這晚我熱到爆炸……」、「又有喜、又有愁」，疑似醉酒阿伯10月中起把佔旺區當作私人大笪地，每晚開騷，不到天亮不收手，常見一邊打爆缸，一邊示威者戴着頭盔以喊口號的語氣合唱「浪裏分不清歡笑悲憂」宣洩心頭恨的場面。但這些「死唔斷氣」貫徹整個佔領區的歌聲，明顯不受佔領者歡迎，當中包括自稱「費玉清」、簡稱「廢青」的肥仔。<br>「費玉清」其實有正職，9.28後斷斷續續駐守旺角，11月初一個晚上，其戰友勇武師奶被歌聲吵醒，即時站在播歌阿伯前，「佢坐木凳飲醉酒，扮晒拎白卡（精神病），我哋行埋去揸實個拳頭扮打佢，佢又真係淆，走咗」。但阿伯翌晚又來，「我坐埋去佢隔離，坐足兩分鐘，然後同阿伯講有個秘密想同佢講」。<br>所謂秘密，就是「我鍾意你」，聽得在背後站崗的警察狂笑，「費玉清」在兩小時內配合歌曲節奏，每30秒講一次「我鍾意你」，聲音抑揚頓挫，還送上心形手勢，「我未見過真正癲人，又同佢講『好想同你瘋狂做愛呀』，佢即刻嚇到彈開」。此後阿伯不敢再播歌，每天來到跟他禮貌打招呼，「呢單嘢我唔敢領功，係我自己無聊啫」。</p></body></html>