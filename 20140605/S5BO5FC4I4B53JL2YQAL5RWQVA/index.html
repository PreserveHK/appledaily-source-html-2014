<html><header><meta charset="utf-8"><title>中環在線：做了3年零8個月陳家強新聞秘書50歲退休  - 李華華</title></header><body><h1>中環在線：做了3年零8個月<br>陳家強新聞秘書50歲退休  - 李華華</h1><p>財經事務及庫務局局長陳家強又換新聞秘書，𠵱家幫緊佢嘅黃秀玲（Shirley）將會於下周一last day，50歲就已經退休去了。<br>Shirley強調，佢係按公務員舊制度，50歲就可以正常退休，唔係怕咗政府呢個熱廚房，或對局長有乜不滿，佢只係想多花時間陪家人啫。<br>陳家強2007年中開始做財庫局局長，至今起碼用過3位新聞秘書，Shirley做得最長時間，之前嘅Roger同埋Alison都係做咗冇耐就忽然被調走。Shirley喺2010年10月開始做陳家強新聞秘書，Shirley講笑咁話「做咗3年零8個月」。嚟緊就由柯翠玲（Jaime）喺民政事務局調過去接替佢個位。<br>Shirley加入政府新聞處超過20年，相當專業，經常笑面迎人，傳媒有乜要求，佢都盡量協助，得就得，唔得就唔得，唔會拖字訣。</p><p>見儲局主席最難忘</p><p>佢話，呢幾年喺財庫局最難忘嘅事，就係能夠跟隨局長外訪，見到其他政府嘅財金官員，包括聯儲局前主席伯南克同現任主席耶倫。<br>佢強調自己係正常退休，因佢屬舊制度，踏入50歲就可選擇退休，加上佢嘅乖仔就快升讀大學，佢想爭取多啲時間陪家人，叫華華唔好諗太多。<br>不過，陳家強身邊真係有好幾位女拍檔走人，前副局長梁鳳儀於今年初離開政府，走去國際機構擔任研究員。另外，傳聞財庫局常任秘書長區璟智今年底又話會退休。到底呢個係咪熱廚房，應該唔使畫公仔畫出腸喇卦。<br><br>李華華<br>mailto:LiWaWa@AppleDaily.com</p><p>【壹錘定音】星期一至五，早上8點開咪！<br> http://hk.apple.nextmedia.com/livestream/channel/lishow <br> <br>立即更新Android《蘋果動新聞》app<br> https://bitly.com/appledailyandroidapp  </p></body></html>