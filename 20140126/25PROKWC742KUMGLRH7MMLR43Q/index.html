<html><header><meta charset="utf-8"><title>電戲道：吳君如吹雞起義</title></header><body><h1>電戲道：吳君如吹雞起義</h1><p>也許，香港人真的累透了，要倚賴《金雞》幫我們揼骨驅走疲勞。03年沙士襲港，全城愁雲慘霧，吳君如飾演的阿金為港人撥開陰霾；十年後的今日，特區政府劣績斑斑，官商勾結、中港矛盾日漸嚴重，民怨沸騰到極點，於是阿金重返銀幕，在《金雞sss》中碌盡人情卡邀得舊愛杜德偉飾演鴨王。君如謙稱並非要拯救香港，只寄望觀眾能感受到暖流，嘗試苦中作樂。<br>撰文：張俊銘<br><br>上映日期：1月30日<br><br>過往《金雞》系列，以反映社會民生問題為主題，吳君如飾演阿金的一生，更象徵着香港精神。今次她拍攝賀歲片《金雞sss》，坦言既非有神聖使命，亦非說教，她日前接受本報專訪時謙虛地說：「我只係一個娛樂家，娛樂大眾，希望觀眾感受到開心。𠵱家香港處於迷茫，我冇能力救香港，但本住真心希望觀眾感受到暖流。」<br>開拍前，男友陳可辛不停向君如潑冷水，她說：「佢打擊我，叫我小心啲，話蝕死你，個題材去唔到大陸巿場，提醒我好多次，但我個心有團火湧出嚟。」君如隨即找《金雞》拍檔試探反應，他們都表示支持，但陳可辛續說：「你想攞幾錢出嚟拍？不如我畀番你攞去炒樓，或者買粒保值嘅鑽石。」受盡男友冷嘲熱諷，反而燒旺君如的鬥志，她說：「曾經同我拍過《金雞》嘅朋友都肯陪我，個個都比十年前升值唔止百倍，我就攞呢個《金雞》品牌四處搵投資者，最終真係搵到。」</p><p>讚陳可辛大方</p><p>《金雞sss》講述媽媽生阿金帶幾隻「小雞」如王菀之（Ivana）、衞詩雅及林宜芝（Monna）等經歷皮肉生涯，藉此反映社會問題。君如認為Ivana極有潛質做喜劇演員：「相信佢之後做唔番歌星！佢平時畀觀眾嘅感覺係知書識禮，今次反差好強烈，出嚟效果亦非常好。我當日搵Ivana傾，我話畀佢知《金雞sss》幾重口味，又要露胸、擘腿，同男明星肉搏。最終Ivana將角色演得淋漓盡致，其中一幕講摷嘢，Ivana擺雙手喺心口自摷。」</p><p>至於男演員方面，君如可謂碌盡人情卡，甚至找來前度杜德偉演出鴨王角色，簡直是神來之筆，她說：「臨拍前兩晚，我同導演（鄒凱光）講，我哋搵嘅人唔係我哋所諗嘅，導演話無計可施，要兩日後拍呢場戲。點知我去派對撞到杜德偉，返到屋企陳可辛突然同我講，點解唔搵杜德偉拍，佢話杜德偉好啱做鴨王，我話係喎！我短訊佢，佢話冇問題，隔兩日我就煩，每隔一分鐘就收到佢call，問我有冇劇本？着乜嘢衫？幾點到？咁就造就咗，最後都係陳可辛大方。」</p><p>死黨肯捱義氣</p><p>君如又找到視帝黃子華飾演十三少，她說：「我諗佢知道我係佢頭號粉絲，佢嘅棟篤笑我係冇甩過一場。」至於近期紅爆的張家輝，基本上未跟君如合作過，但同樣一口應承，甚至用「化骨龍」方式演出，君如說：「我哋交情係朋友開始。我其實冇諗過佢肯做呢部喜劇同呢個角色，我又係好隨意咁問吓佢，點知佢又一口答應，佢好有義氣畀咗好多日任我拍，兼化骨龍上身，對自己髮型好有要求好專業。」</p><p>近年與君如合作最多的要數古天樂，君如說：「古仔好有義氣，佢係第一個陪我開工，拍到最後一日收工。古仔喺呢行好難能可貴，對電影好有熱誠，佢同鄭中基都係呢幾年嘅好好朋友，總之我一話乜，佢哋就撐我。」至於陳冠希處男作《愛君如夢》也是與君如合作，君如說：「我哋有出嚟聯誼，互相問候，我冇諗過陳冠希拍唔拍，只不過角色好啱佢，佢唔單止要戴假髮扮醜，佢喺戲中個名叫根本岸久，佢唔怕影響形象，豁出去做。」<br>化妝：Midco Chu<br>髮型：Seiko Sin（Hip Hair Culure）、Zing（Hair Culture）<br>服裝：Escada、I.T Hysan、Blessed Are The Meek（I.T）</p></body></html>