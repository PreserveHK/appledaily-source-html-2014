<html><header><meta charset="utf-8"><title>亞視出半個月糧未過數蔡國威買六合彩踎大牌檔　慳住使</title></header><body><h1>亞視出半個月糧未過數<br>蔡國威買六合彩踎大牌檔　慳住使</h1><p>亞視拖糧遭員工鬧爆，昨日亞視執行董事葉家寶宣佈「籌旗」成功，率先向員工發放11月半份糧。「六合彩之子」蔡國威昨午在中環工作前先撳機查數，無奈仍未過數，他只得繼續食老本。「錢」途未卜，撳住數百元放銀包的蔡國威只得慳住用，他既踎大牌檔醫肚，還到被喻中獎福地的中環士丹利街馬會投注站買六合彩，希望刀仔鋸大樹。</p><p>亞視拖欠台前幕後11月薪金接近一個月，新聞部同事發出最後通牒，並聲言會罷工，面臨水深火熱關口，昨日有突破轉機，亞視執行董事葉家寶宣佈「籌旗」成功，率先向員工發放11月半份糧解困。</p><p>銀行存款直線下降</p><p>「六合彩之子」蔡國威昨獲悉喜訊，他即前往買六合彩，祈求好運繼續來。不過，蔡國威坦言近日仍要慳住使，昨日開工前先踎大牌檔，他有意用積蓄孤注一擲，明年跟友人合股開寵物酒店。<br>蔡國威現在與狗女相依為命，他慶幸平日省吃儉用，薄有積蓄度日，蔡國威昨日獲悉亞視會出11月半份糧，昨午2時許，往中環工作前，不忘先到櫃員機查數，可惜仍未過數。明日便是大除夕，蔡國威都撳了數百元出來「責」袋，然後到被喻中獎福地的中環士丹利街馬會投注站落注，他分別買了昨晚及下月3日金多寶的六合彩電腦彩票，希望好運降臨身上，然後便往附近橋底大牌檔開餐，他坐下便點了熱齋啡及油占多充飢，蔡國威全程吃得輕鬆自若。</p><p>對於亞視暫時只出半份糧，蔡國威笑言喝杯齋啡慶祝同樣開心，他說：「呢排公司欠薪，我銀行戶口數字直線下降，所以要慳住用，又唔係未去過五星級酒店，呢排咪食住大牌檔先，我都唔介意。」蔡國威指爆出亞視拖糧事件後，獲朋友紛紛慰問：「錦上添花容易，雪中送炭好難，呢排接到好多朋友打嚟關心，有啲話介紹我去隔籬台，有啲話問我搵唔搵工，我覺得好溫暖，原來自己喺圈中人緣都唔錯。」蔡國威指近日請過他吃飯的朋友，待他出糧後必會回報答謝。</p><p>謀後路搞寵物酒店</p><p>蔡國威期期主持六合彩攪珠，他自爆每期必買彩票博一博，單靠博彩也不切實際，蔡國威跟亞視合約到明年中約滿，經歷過拖糧事件，他都開始謀後路：「我一直有意同朋友搞寵物生意，呢次拖糧令我要將計劃快啲提前實行，我打算同朋友合股搞一間寵物酒店，嚟緊會着手籌備。」預計投資多少？他說：「我諗住攞啲積蓄去試吓，大約6位數字，試吓創業，希望明年開得成。」問到蔡國威為何對這門冷門生意有興趣？他說：「我自己有隻狗女，有時出埠做嘢冇人湊，好想有個舒服環境畀啲愛寵物人士，等外遊嗰陣可以放心將佢哋嘅『仔女』放低，我對呢門生意有信心。」<br>採訪：比華利<br>攝影：陳俊強</p></body></html>