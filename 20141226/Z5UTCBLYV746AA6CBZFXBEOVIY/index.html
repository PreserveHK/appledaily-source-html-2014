<html><header><meta charset="utf-8"><title>【《蘋果》專訪】最後限期未認輸葉家寶：同亞視共存亡</title></header><body><h1>【《蘋果》專訪】最後限期未認輸<br>葉家寶：同亞視共存亡</h1><p>【欠薪第26日】<br><br>這個冬天，對亞視員工來說真的太冷。續牌未明朗、拖欠員工薪酬以至新聞部不保證元旦起能繼續維持正常報道，隨時違反牌照條款等一籃子問題，令亞視進入史無前例的黑暗時代。身為七朝老臣子的亞視執行董事葉家寶，面對最後倒數仍未感絕望，昨日接受本報專訪時，坦言股東未能夠同心合力固然構成影響，但他會盡最後一口氣跟亞視共同進退，並謂：「希望可以捱過呢一關，亞視唔係等死，係等緊新生！」<br><br>撰文：戴彩煥</p><p>亞視黃炳均與蔡衍明角力拒絕再注資，令亞視陷入前所未有困局，七百多名員工11月薪酬被拖欠，法庭遂委任德勤會計師行兩名合夥人加入亞視董事局，擔任亞視共同及個別經理人，協助黃炳均出售股份及與政府商討續牌等事宜。由於新聞部表明若除夕還未獲發薪金，元旦日起不保證能維持正常運作，或會影響新聞報道，隨時違反免費電視牌照條款令亞視被釘牌，德勤會計師行兩名合夥人前日呼籲「白武士」出現打救亞視。<br>59歲亞視執行董事葉家寶，經歷林百欣、封小平、陳永棋等七個朝代，是亞視的老臣子，近日曝光率比旗下任何一個藝員還要高，他昨接受本報專訪，對於白武士出現，他顯得相當樂觀。</p><p>葉：葉家寶　記：記者<br>葉：我對亞視好樂觀，亞視喺香港57年係第一間華語電視台，我深信佢一定長存，一定會有白武士出現。𠵱家首要解決員工出糧問題。我同王征、黃炳均先生有交流，佢哋好有決心將亞視股份全權賣出，亞視未來希望，係一個新買家將亞視重新改組，令亞視生存落去。<br>記：亞視被指冇製作、冇藝員、冇收視，直接影響投資者信心，甚至續牌？<br>葉：我自己喺亞視咁長時間，亞視其實係有個發展空間，不過過去呢5年，唔可以話亞視完全失敗，只可以講佢行咗另一條線，未必廣大觀眾接受，我哋行得太前，同一啲慣性睇開電視嘅觀眾口味有一啲距離偏差，有啲觀眾係接受，但有啲觀眾係覺得我哋冇嘢睇，呢個問題係值得將來買家同投資者反省。</p><p>續牌問題令客戶卻步</p><p>記：觀眾批評節目不停重播，內地色彩濃厚不合港人口味？<br>葉：我唔同意，內地好多節目好成功，例如《中國好聲音》、《甄嬛傳》等，不斷重播呢個問題係觀眾一啲觀感，早期我哋係密咗，後尾有調節。呢幾年亞視自製節目係多咗，只不過同一類型，觀眾覺得冇嘢睇。<br>記：藝員走得七七八八，現時只得朱慧珊、劉錫賢、蔡國威，近日你出鏡多過藝員？<br>葉：我哋曝光率多過藝人，其實好唔想，日日見報係因為公司事要解釋，我哋呢幾年藝員陸續離開，我哋有反省，佢哋離開其實因為我哋呢幾年冇劇拍，滿足唔到佢哋，一個一個走，我哋都覺得可惜。<br>記：亞視成為股東爭拗下犧牲者？<br>葉：家和萬事興，股東唔能夠同心係有影響，但唔可以話我哋成為犧牲者，好多外來因素影響我哋營運，好似廣告費加咗，以往合作過嘅客戶離棄我哋，有啲客戶唔鍾意投放喺政論節目，永遠都係雞蛋問題，續牌唔知得唔得，更加令佢哋卻步。我對公司前景有好強烈信心，否則我都唔撐到今日，免費電視台依然有發展空間，15年好快到，希望我哋可以捱過呢一關。期望將來有單一股東就簡單好多，或者有信念同默契先至可以做得到。</p><p>「管理層一樣都冇糧出」</p><p>記：你係咪一樣冇糧出？<br>葉：我哋個個管理層一樣冇出糧，冇特殊優惠。好多員工生活有困難，我哋好多部門主管都施以援手，我有借錢畀同事，有同事要供樓、幫仔女交學費。咁多日同事一路冇hea、冇求其做，好專業。我一路奔跑股東之間。近期事件，自己都有啲心罨，冇理由咁大間公司不斷問老闆攞錢，仲邊個有興趣投資？我哋要諗辦法開源，有能力自給自足嘅時候，呢啲問題就解決到。我聽到好似有啲費用係收到，希望下星期一可以發到，或者發到部份，呢幾日我哋真係同時間競賽，我會同亞視共同進退。<br>記：有人認為亞視𠵱家好似等死？<br>葉：唔係等死，係等緊新生，股東有同我反映，有興趣買亞視嘅人都有打畀我。我喺度再次呼籲股東注資，白武士快啲出現。<br>記：網民經常攞張家輝電影對白「仆X啦，亞視嚟嘅！」取笑，而早年壽包擲空凳及王征跳騎呢舞更為一時佳話，點睇？<br>葉：有唔開心，亞視係咪咁不濟呢？但網民鍾意惡搞，對社會不滿就惡搞，同埋有羊群心態，一知半解就跟埋去做，我哋做媒體都要反省，點解咁多人唔鍾意我哋呢？但都有一班觀眾支持我哋，只不過佢哋冇運用網絡去讚揚。未來吸引年輕觀眾唔容易，但唔可以忽略多平台發展，希望吸納多啲觀眾睇亞視，起碼唔好憎亞視。</p></body></html>