<html><header><meta charset="utf-8"><title>中環在線：富商洪永時　掃30部鑲金勞斯萊斯 - 李華華</title></header><body><h1>中環在線：<br>富商洪永時　掃30部鑲金勞斯萊斯 - 李華華</h1><p>航空公司大手筆訂幾十架飛機就聽得多，一口氣買30部勞斯萊斯就無咩人試過。向來最愛面子嘅路易十三集團（577）聯席主席洪永時，同勞斯萊斯達成協議，用1.55億元、購入30部Bespoke「私人訂做」、鑲金嘅勞斯萊斯幻影（Phantom）加長版，創勞斯萊斯史上最大單一交易額。</p><p>呢30部「私人訂做」嘅靚車，將會喺2016年起送到集團喺澳門嘅路易十三酒店。據講其中最貴兩架幻影，會在車內車外加入鍍金元素。洪永時自己亦有份參與設計，所有新車都配備上格拉夫珠寶（Graff）設計嘅時鐘。<br>顏色方面，30部新車全部「紅卜卜」。車內會有勞斯萊斯最煞食嘅「星空」頂部，椅背則全部用金色線，繡上「LOUIS XIII」字樣。有時，奢華與土豪，都只係一線之隔。</p></body></html>