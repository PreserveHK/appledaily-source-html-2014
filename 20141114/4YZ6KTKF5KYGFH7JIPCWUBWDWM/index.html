<html><header><meta charset="utf-8"><title>一周三件：粵置注資和味 - 錢雋</title></header><body><h1>一周三件：粵置注資和味 - 錢雋</h1><p>「一周三件」啱啱喺上月尾主打珠海控股（908），講珠控係珠海市旗艦，實俾湊大，珠控兩個禮拜升咗近20%。場內對口係省市政府，但仲未郁嘅，有粵海置地（124），同樣勁抵搞。<br>上次講過，珠控係旗艦，攞靚仔project有優勢。粵置又點？剛啱新鮮出爐，廣東省推出省屬國有企業改革方案，重頭戲之一，係包括粵置對上「粵海控股」整體上市。粵置係廣東省直轄嘅地產旗艦，舉凡阿媽有靚仔地產project，粵置獲注資，照計數，點都係首選。</p><p>貨乾夾到甩轆</p><p>亦都諗到，隨着粵控整體上市，粵海系若果搞埋架構重整，其實係幾順理成章。粵置姊妹公司粵海投資（270），揸住嘅物業資產，總值過百億元，粵置家陣市值得29億元，粵置市值太細，唔可能承受大型注資。<br>又成個粵海系股份，9月尾以嚟，輪住升，粵海制革（1058）升咗52%、廣南（1203）38%，就連粵投，上660億元市值，同期都升咗20%。粵置又點？升咗9%咁大把。再講，粵置唔計揸住嘅深圳布心片區原啤酒廠土儲增值，NAV2.5元，現價（1.71元）0.68倍PB，已經係系內最平選擇。<br>上邊嘅廠房，喺深圳中心嘅地段，又食住深圳前海工程，增值隨時係啖啖肉。係咁意重秤，粵置NAV起碼上到4.5元（講緊每方呎增值340蚊咁大把），PB得0.38倍。又粵置街貨權益得18%，幾乎密籠，街貨等值5.2億元咁大把。又諗到，若果有好消息，貨咁乾，可以夾到甩轆。<br>煲粵置，睇追返上邊姊妹公司粵革同期升幅，去到2.37元，現價係要升近40%。到時，集團市值先得40億元，未有耐上到粵海物業資產size。</p><p>錢雋<br>細價股專家<br>本欄逢周二、三、五刊出</p></body></html>