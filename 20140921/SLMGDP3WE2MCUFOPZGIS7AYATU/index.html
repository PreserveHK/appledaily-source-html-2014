<html><header><meta charset="utf-8"><title>海參崴開工　爆成龍辭演洪金寶：掉轉係我都傷心</title></header><body><h1>海參崴開工　爆成龍辭演<br>洪金寶：掉轉係我都傷心</h1><p>【俄羅斯直擊】洪金寶（三毛）最近在俄羅斯城巿海參崴為自導自演新片《老衞兵》拍攝外景，太太高麗虹、二子洪天祥和女友、細女洪煦榆昨日去了拍攝現場探班，高麗虹全程陪伴在側。洪天明日前亦有帶同囝囝洪大仁（TJ）探爺爺班，有孫萬事足的三毛笑說：「佢坐喺度嗌action，好有表演慾，叫爺爺就最出力。」高麗虹透露三毛早前捱病了患上感冒，不過甫見孫兒到來即一副蓮子蓉樣，高麗虹又爆料指天明和老婆周家蔚正努力再造人，三毛坦言渴望抱孫女。<br>三毛一家幸福滿瀉，反觀昔日七小福的師弟成龍，卻因為兒子房祖名在北京涉毒被刑拘而發愁，作為長輩的三毛坦言最初得悉事件感到十分震驚，他說：「掉轉係我都傷心，心情唔好，有邊個老竇會哈哈哈。祖名平時好乖巧，次次見親佢都遞支雪茄畀我食㗎！」<br></p><p>唔會訓斥祖名</p><p>三毛揚言不會助成龍訓斥祖名，他說：「使乜我訓示，發生呢件事，好多人喺佢面前講，我再講就多餘，都要畀細路仔空間，等佢心情平復去面對，毋須再去講同一樣嘅嘢，我關心都冇用。」三毛透露成龍本來答應助陣演出，不過在祖名出事前就以工作忙為由推辭了。問他有否致電成龍慰問？他說：「冇，我驚佢鬧我，打電話去又唔知講乜，佢又唔知點答你，等佢靜一輪先至同佢傾偈。」<br>此外，三毛表示新戲請來劉德華、麥嘉、石天、徐克，以及元秋、元華等七小福助陣演出，劉德華今天才會飛抵當地投入拍攝工作，他笑指今次碌盡人情卡：「徐克做幕後真係嘥咗佢，佢做幕前好得意。」他又謂當地政府相當支持電影拍攝，政府人員及警員均有到場封路協助拍攝。<br>採訪：張俊銘　<br>攝影：仇志德</p></body></html>