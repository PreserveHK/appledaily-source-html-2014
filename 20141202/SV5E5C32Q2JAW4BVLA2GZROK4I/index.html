<html><header><meta charset="utf-8"><title>金手指：如何侮辱後生仔 - 孫柏文</title></header><body><h1>金手指：如何侮辱後生仔 - 孫柏文</h1><p>「無端端」、「局勢緊張」、「又話人行有嘢搞，仲估係加印，點知係鋪路畀銀行執笠嘅有上限存款保障計劃」……嘩！真係有冇搞錯！噚日孫柏文問100個人，得到100個對於點解跌620點嘅唔同解釋。真係搞到我好似湯家驊個做人態度咁，百思不得其解。</p><p>市場無買家先得人驚</p><p>當然，睇曹Sir曹仁超個解釋最合我心水，因為始終我哋特區係美元區，佢哋尚未再印鈔，所以資產價格下跌係最合情理。而噚日呢種跌勢，表面冇壓倒性理由，先至係最令人嚇驚，因為可能純粹係市場上已無買家，得番啲人不問價沽。仲要係連中、細價股一樣遭殃，買家罷市味極濃。<br>無買家亦可能係因為世界經濟唔掂，但你填鴨式教育出生，睇埋啲官方數據所以話冇，但係齋睇油價，無供應地有大事幹增產下都跌到一個七皮，對我來說，已經係世界經濟表現嘅最佳反映。當年1997亞洲金融風暴，只係啲東南亞為主嘅發展中國家出事，油價都跌超過一半，差不多跌穿十蚊一桶油。當年我喺美國讀書，一加侖最用心提煉嘅電油，平過一加侖水喉開嘅礦泉水。<br>喺咁嘅經濟環境下，班儍人、勇士仲衝入去麻目咁買啲航運股，真係祝佢哋好運。若呢班航運公司跟咗「最先進級投行」嘅管理模式營運，分分鐘喺90蚊美元一桶嘅價對沖晒啲石油成本，到時出業績不但冇得話大賺，分分鐘仲要發盈警。<br>最後，我要同大家分享如何侮辱啲後生仔女。上周走咗去葵涌工業區，訪問咗今期最紅年輕人刊物、我都係供稿單位嘅《100毛》，製作人全部清一色80後。我問：「咁你哋算唔算係獅子山精神呢？喺工業大廈租個位，跟住瘋狂諗橋揼嘢，造出來後攞出街賣，你哋同黎智英、劉鑾雄有乜分別？只係佢哋車衫造風扇，你哋就做雜誌。」其他問題多多嘢講嘅佢哋，即時靜晒唔想答。原來，對於後生香港人來講，俾人話佢就係獅子山精神，原來就係最大侮辱。<br><br>孫柏文<br>獨立股評人<br> http://facebook.com/shuen <br>本欄逢周二刊出</p></body></html>