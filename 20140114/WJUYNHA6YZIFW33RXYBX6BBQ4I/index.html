<html><header><meta charset="utf-8"><title>金手指：王維基vs邵逸夫 - 孫柏文</title></header><body><h1>金手指：王維基vs邵逸夫 - 孫柏文</h1><p>邵逸夫爵士上個禮拜仙遊，我對邵爵士嘅事好多都係上周睇報道先知，睇完令我諗：「如邵逸夫唔係生於1907而係1987，佢會點做？同埋邵逸夫嘅邏輯如果啱，王維基搞香港電視（1137）就會係極錯。」</p><p>兩人同樣有遠見</p><p>大家睇題仲估我會就咁講TVB（511）對香港電視呢？點會咁簡單，原因係我唔會叫佢做電影或電視人，佢其實係一個資訊科技人。大家要記得，喺電影前，人類接受資訊嘅方法主要靠文字。邵逸夫將電影科技引進到東亞，仲要做第一齣講嘢片、彩色片，要克服嘅技術性挑戰多大？當掌握咗技術，佢就諗分發渠道，而決定開戲院線。要人入戲院又要值，乜內容類別同格式先得，所以開邵氏片場，拍90分鐘至幾個鐘嘅產品，起碼佢冇news crew搞新聞片。由邵逸夫鍾意嘅流水作業sure money，變成大budget高風險嘅big money，玩「淥碗麵畀你食」嘅電視劇合胃口得多。<br>如佢係簡單嘅電影人，佢唔會畀邵氏片場玩完，唔會喺香港電影票房黃金期賣電影院線，更唔會連片庫都賣埋。佢對科技有前瞻性，見到電影會沒落，所以冇留戀。邵逸夫投資電視，就係因為有呢種前瞻能力。呢幾日係咁諗，如我可以拍到佢第一次悟出「以後家家戶戶都有個電影院喺屋企」呢樣嘢個樣就好啦，相信同Steve Jobs當年遊PARC一樣。就係咁，解釋埋點解佢會喺幾年前賣TVB嘅股份而唔係注落啲信託度，因為又一沒落緊嘅格式。亦令我諗，如佢係個1987年出世嘅人，邵逸夫會點玩互聯網？<br>講前瞻，另一個有呢個能力嘅人就係王維基。佢當年知長途電話IDD作主要通訊方法會玩完，就好明智咁搞光纖網絡，但點解而家會買落一個邵逸夫覺得會式微嘅行業呢？王維基嘅vision vs邵逸夫嘅遠見，好睇，好睇。</p><p>孫柏文<br>獨立股評人<br> http://facebook.com/shuen <br>本欄逢周二刊出</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>