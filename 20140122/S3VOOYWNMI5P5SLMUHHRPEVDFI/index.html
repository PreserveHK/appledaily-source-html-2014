<html><header><meta charset="utf-8"><title>情陷夜中環：逼婚 - 葉朗程</title></header><body><h1>情陷夜中環：逼婚 - 葉朗程</h1><p>非一般的女人，會有非一般的想法，做出非一般的行為。Danielle是非一般的女人。<br>幾天前，Danielle在WhatsApp問：「生日啦喎，plans？」冇呀，食飯囉，單對單，同女食。「食得開心啲，有冇特別禮物想要？」講過好多次啦，想你返嚟。「我真係冇晒假。」辭職囉。「你養唔起我。」養唔起，可以包。「包同養有乜分別？」好大分別，養係 commitment，包係deal。「點呀大作家。」求吓你，把聲唔好咁甜，我會頂唔順。「頂唔順就飛過嚟啦。」飛到過嚟就一早飛咗啦，堅忙呀，求吓你。「救命呀，咁點呀？」下個再下個星期一，香港國際機場見。<br>踏入三十之齡，一顆恨嫁的心應該會極速膨脹，但Danielle沒有。No，不是沒有膨脹，而是她根本沒有一顆恨嫁的心。曾經向Danielle求婚，然後被狠狠拒絕。Well，又唔係真係「狠狠」嘅，佢話唔結囉。</p><p>誠意非重點　最緊要交戲</p><p>唔好話我厚顏無恥，縱然被拒，也不得不讚一讚自己。今時今日，你要找個真正會求婚的男人，很難。許多男人也求過婚，而且命中率可說是99.99巴仙，但男人啊男人，撫心自問，你們真的是求過婚，還是扮過求婚？來到二十一世紀，「求婚」根本已完完全全失去「求婚」的意義。<br>很久以前，係久到唔知有幾久以前，走到白頭到老之前，首先要兩情相悅，然後男方求婚，女的因為始料未及所以哭個死去活來，最終答應男方的婚求。事過境遷，今天的愛情故事，也離不開最初的兩情相悅，但之後就會開始有磨擦，因為女人想結婚，男人扮懵。經過女方一輪又一輪明示暗示左示右示的攻勢之後，男方被迫就範，即是被迫結婚。<br>最荒謬的是，被迫結婚前，男方還要扮求婚。整件事的亮點，已經不是在於有沒有誠意，而是在於男方交唔交到戲，十萬個低能。根據現時的法例，女方的逼婚行為其實有機會構成 aggressive selling，即是過度進取的銷售手法，屬刑事罪，只是好少男人會咁冇品走去舉報女人。（恐防有些男士真的信以為真，please do not be silly，純粹講笑，逼婚並不是刑事罪，儘管我絕對鼓勵你策動遊行促請政府為此考慮立法。）逼婚逼婚，你話講出嚟幾難聽？與其用盡辦法逼婚，倒不如找個女人開創先河，由她跪下來問：「求你娶我，可以嗎？」<br>別把話題扯太遠，還是說回我人生第一次的求婚經歷。沒有甚麼驚天動地的場面，只是很平淡的問答環節。<br>個幾月前的一個晚上，那時候還身在紐約，我坐在床上看書，Danielle坐在旁邊check email。我跟她說：「結婚，你同我，點睇？」她的眼睛完全沒有離開過那部 Note 2，只淡然說：「冇眼睇。」認真㗎。「有幾認真呀葉生？」我在行李內拿出一個小盒子，然後回到床上，再打開盒子。<br>就是買一枚戒指，已經不知費了我多少星期的時間。本來以為，買戒指，不是Tiffany就應該是Cartier，但原來四處打聽下才知道，買鑽石要跟批發商買最着數。好像一顆一卡鑽石，如果你的預算是十萬元以下，肯定唔使旨意喺Tiffany買到嘢。但如果跟批發商買的話，六萬元也可能買到一卡以上的，那當然顏色的要求就要調低一點了。<br>有個uncle是在中環做鑽石批發的，找他幫我，應該不會被「劏」。怎料他劈頭第一句就問：「一個月幾錢人工？」講呢啲。「通常求婚戒指，係用一個月人工買嘅。」星星你個月亮太陽，你講嘢呀？</p><p>求婚一定得　這就不是「求」</p><p>Danielle盯着鑽石戒指，再慢慢將戒指拿起，跟着把戒指套在無名指上，強裝冷靜地問：「幾閃喎，D color？」E。「1.8卡？」2.1卡。「去Uncle David嗰度買？」Yes。「使唔使 40萬？」好近。「Interesting。」So is that a yes？她沒有回答，小心翼翼的將戒指脫下來，把它放回盒子裏。我有點愕然，咁即係點呀？「你想玩乜呀葉朗程？」戒指都買埋，我可以玩乜呀？「係唔係想搵題材寫你個專欄，然後同人講『Danielle咁都當真，真係頭腦簡單』？」你咁好想像力，不如以後個專欄輪流寫。「眼瞓呀，沖涼啦。」咁即係結唔結呀？「唔結呀。」Danielle隔着那道門說。<br>雖然是個徹底的失敗例子，但絕對覺得雖敗猶榮，因為求婚應該是這樣的。就算你有99支紅玫瑰又怎樣，就算你有一隊弦樂隊給你伴奏着又如何，就算你跪下來再叩三個響頭又代表甚麼，你根本不是在求婚，你只是在製造一個可以讓女人post在facebook的畫面。原來求婚已經是這樣的，她在導，你在演，未結婚已經俾女人食住，難怪這個世界越來越多怕老婆的男人。<br>求你買我玩具，求你既往不究，求你給我機會。「求」的意義，在於誠誠懇懇地希望對方為你完成一件你覺得對方未必肯為你完成的事。「求」的精神，在於那份縱然對方有機會拒你於千里之外，但你仍然鼓得起提出要求的勇氣。「求」的最高境界，是將所有籌碼全押在一鋪，血本無歸也在所不計。「求」，理應如此。<br>如果你「求」之前，已經是一份「如果佢唔應承我乜都得」的胸有成竹，那你的「求」，莫過於是一場做出來給全世界看的戲。</p><p>葉朗程</p></body></html>