<html><header><meta charset="utf-8"><title>魚樂無窮： 小股災後追揸沽策略 - 唐牛</title></header><body><h1>魚樂無窮： 小股災後追揸沽策略 - 唐牛</h1><p>A股3000點攻防戰，淡友先勝一仗。阿爺出手收緊債券抵押，變相向股市抽水，A股隨即上演人踩人慘劇，尤以下晝鬥掟貨最可怕，高位計唔見8%。呢一刻，究竟係追沽、撈貨定按兵不動？<br>首先要問自己兩條問題︰第一，A股牛市玩完未？如果覺得牛市玩完，可以轉身射個三分波離場；未完呢？咁就要答埋第二條問題︰而家倉位如何？如果孖展水平高，唐牛建議先減磅，始終調整剛開始，唔知幾時先完，炒孖展贏錢當然重疊興奮，但輸錢亦可以輸到見骨，沽貨減低風險方為大師傅。如果係現金倉，就睇下持貨水平，如果超過八成以上，可先沽賬面輸緊嘅股票，候低加碼贏錢貨，汰弱留強也。如果六七成持倉甚至更低？恭喜你，呢一次調整係最好嘅上車機會，但低位唔易估，建議分注吸納，目標繼續係內銀、內險、券商及A股ETF。<br>咁究竟牛市完未？唐牛相對樂觀，難得股市重現生氣，阿爺肯定唔會咁快打殘佢。點解？首先股市係最方便嘅融資平台，但呢幾年卻一直發揮不到應有功效，中小企向銀行借錢難過登天，形成有錢冇人借、有人冇錢借局面，各式各樣理財產品更應運而生，計時炸彈越煲越大，如今股市上升，一次過解決多個問題。另外，股市產生財富效應，亦為放緩中嘅經濟注入新動力，利多於弊！</p><p>唐牛<br> https://www.facebook.com/tongcow88 </p></body></html>