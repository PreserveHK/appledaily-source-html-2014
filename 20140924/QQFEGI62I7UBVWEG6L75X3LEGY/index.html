<html><header><meta charset="utf-8"><title>求驗客手記：球員質疑換走天使雲高爾被問候</title></header><body><h1>求驗客手記：球員質疑換走天使<br>雲高爾被問候</h1><p>雲高爾可能鎮唔住曼聯更衣室！有紅魔球員質疑雲高爾嘅換人，唔明點解上場對李斯特城時換走迪馬利亞，當中仲夾雜粗口，擺明唔妥雲帥。仲有報道話，賽後好多隊友鬧爆拉菲爾達施華，更衣室氣氛唔太好。</p><p>更衣室爆粗怒駡</p><p>客輸畀李斯特城3:5場波之後，聽到某個曼聯球員喺更衣室入面話：「點解我哋要換走迪馬利亞！」原文當然唔係咁文雅啦，入面有個F字頭嘅粗口字。其實，唔少曼聯球迷同呢位球員一樣都諗唔明雲高爾啲換人，佢喺76分鐘調走最活躍嘅迪馬利亞，換入桑馬達，當時比數係3:3，但換完人冇耐就輸多兩球。而桑馬達入場後毫無建樹，隊波嘅進攻仲差咗。由第一場到𠵱家，雲高爾都冇邊個換人換得好，佢最鍾意就喺下半場放贊奴沙出嚟，但贊奴沙淨係識扭，又獨食，根本幫唔到手。喺世盃，雲高爾帶荷蘭時嘅即場調動俾人讚到天上有、地下無，但點解一嚟曼聯就廢晒？</p><p>菲臘仔：要使多1億鎊</p><p>講番曼聯嘅更衣室爆粗事件，篇報道冇話邊個人講，又冇提雲高爾聽唔聽到，但如果件事係真，曼聯更衣室內嘅氣氛都好差吓。《每日郵報》仲話，曼聯內部視右閘拉菲爾為輸波罪人，有啲隊友埋怨佢輸咗球12碼，搞到球隊反勝為敗。<br>曼聯輸波，唔少塘邊鶴都加把口，好似前曼聯一隊教練梅倫史甸就話，佢估計雲高爾唔太鍾意勞基梳爾，所以先搵後衞馬高斯盧祖返嚟。至於另一位前一隊教練菲臘尼維利就話，如果曼聯想爭標，要簽多兩個世界級球員返嚟，「我知道曼聯使咗成1.5億鎊，但喺未來兩個轉會窗，我覺得仲要用多1億鎊。我哋冇世界級中堅，呢個位置會係重點。」有傳雲高爾今個星期會同CEO活華特傾吓冬季轉會，雖然活華特講到明唔想再使太多錢，但見到條後防仲咁屎，有啲錢真係唔使唔得。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>