<html><header><meta charset="utf-8"><title>魚樂無窮：逆市吼實兩隻盈喜股 - 唐牛</title></header><body><h1>魚樂無窮：逆市吼實兩隻盈喜股 - 唐牛</h1><p>滬港通第二日比首日更冷清，兩地額度勁多賣剩蔗，未見激活股市，熱炒概念股嘅散戶繼續雞飛狗走。據熟悉表叔炒法嘅戰友講，大折讓H股唔係佢哋杯茶，相反，市值細細粒、冇基本因素嘅二三線股先至啱口味。有人話，港股通都冇得炒二三線股，有鬼用咩。而家港股成交日日七八百億元，真係靠香港人同外國勢力、冇北水支持？你信的話，我無話可說。<br>今日先推介雋泰（630），迎合表叔口味。賣點幾句講晒︰上月底批股集資2,500萬元，佔以擴大後股本14.76%，兩大股東持股攤薄至近一成，最新市值2.2億元，絕對係炒賣殼嘅好材料，按慣例唔炒高一倍唔收手，現價較批股價0.118元僅高兩成，水位十足，噚日成交異動，值得關注。</p><p>利記值博率高</p><p>嫌殼股風險高，不妨考慮兩隻即將放榜嘅盈喜股。第一隻威高國際（1173），預測中期盈利按年增長1.2至1.4倍，市盈率有望回至單位數，龍頭莎莎（178）打告急牌，隨時要關舖止血，零售基金換馬強勢嘅威高是常識吧！造旗已近尾聲，星期四業績隨時有好戲睇。第二隻利記（637），受惠國際金屬價格上升及增值服務表現理想，預計中期賺3,000萬銀，盈利能力重返2010年，當時股價1.3元樓上，而家只得0.97元，點秤都值博。</p><p>唐牛<br> https://www.facebook.com/tongcow88 </p></body></html>