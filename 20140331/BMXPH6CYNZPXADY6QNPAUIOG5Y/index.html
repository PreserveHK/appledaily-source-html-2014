<html><header><meta charset="utf-8"><title>捧做影后笑話玩出火祖兒喪鬧杜汶澤</title></header><body><h1>捧做影后笑話玩出火<br>祖兒喪鬧杜汶澤</h1><p>杜汶澤前晚風騷地為伍樂城作品展擔任嘉賓，自爆前年𠱁楊受成攞錢開拍電影《Diva華麗之後》，拍心口捧容祖兒做影后，結果卻是自己攞香港電影評論學會影帝，怎知玩出火觸動祖兒的神經，昨午祖兒在facebook高調反擊，譴責阿澤踩低別人抬高自己，自言佛都有火的祖兒開火喪鬧：「你就是我在娛樂圈中唯一一個討厭的人！」</p><p>現年41歲的杜汶澤一向敢言，但也經常禍從口出，多年來先後跟劉德華、吳君如和黃秋生等傳不和，最新開罪名單竟輪到同經理人公司的英皇一姐容祖兒！曾推出唱片的阿澤前晚在紅館為「伍樂城幻想國度作品演唱會2014」做嘉賓，阿澤在台上抵死說：「可能因為佢作歌畀我，我隻碟係賣到四百隻嘅，之後我都霉咗幾年，咁其實都有好多係雷頌德作嘅。」</p><p>「踩人抬高自己」</p><p>曾做棟篤笑的阿澤越講越興奮，繼續爆料說：「所以今晚唔唱自己歌，我揀咗容祖兒首歌唱，早兩年問佢老細楊受成，𠱁佢攞錢拍《Diva》（Diva華麗之後），我同佢講部戲一定捧祖兒做影后，結果佢做唔到影后，但我攞咗影帝，佢啱啱喺後台先發覺我搵咗佢笨，所以我送呢首歌畀佢，希望佢永遠唔會遇到我呢類衰人。」全場爆笑，他即唱《逃避你》。</p><p>阿澤這番話觸動了有份做嘉賓的祖兒神經，因跨年個唱聲帶受損的祖兒，休息3個月後前晚再踏紅館，自言心情興奮又感動，怎知卻被阿澤擺上枱，昨午祖兒在fb點名喪鬧：「民主英雄杜汶澤，本人從來做好本份，人家給我機會我努力把握，拍《Diva》從來不是為攞影后，但你這麼一個成年人，又能甚麼時候學識不撩事鬥非，不踩低人去抬高自己。」</p><p>阿澤急急道歉</p><p>雖然兩人都是英皇藝人，但祖兒似乎忍無可忍，連自己人都冇面畀，狂插阿澤以傷人為樂：「你自恃口才了得不止一次傷害人為樂，我真的看不過眼，無論你怎樣懂得包裝你的形象，你就是我在娛樂圈中唯一一個討厭的人，江山易改，本性難移就是如此，佛都有火也是如此。」</p><p>雖然祖兒嬲到拆天，阿澤卻懵然不知，昨午在fb留言見到曾得罪港人返內地苦幹的謝霆鋒再踏紅館，令他有點激動，並寫道：「曾幾何時，我亦在香港得罪了很多人。」<br>兩小時後，阿澤才驚悉得罪了祖兒，火速貼文道歉：「現在本人以最誠懇的態度，向容祖兒小姐道歉。我生平從沒有因為自己說過的任何一句話而後悔過，這次是唯一的例外，因為我很珍惜這段友情。」<br>可惜祖兒沒回應，晚上阿澤再發文道歉說：「作為一個喜劇演員，當然最重要係搞笑！但係，有時為求效果，可能會傷害咗人而自己都唔知。」本報昨致電阿澤，他沒心機說：「都唔開心，要講嘅都喺fb寫晒。」他原定昨晚再做伍樂城作品展嘉賓，但昨午決定臨時甩底，阿澤說：「費事祖兒見到我尷尬，今晚我唔去了。」他希望早日大事化小。</p><p>而祖兒昨晚近7時現身紅館，戴黑超的她搖頭示意不做訪問，更沒參與拜神儀式，經理人霍汶希昨在電話說：「阿澤今晚唔去，唔想焦點擺喺佢同祖兒身上，影響人哋嘅騷。」霍汶希昨晚在微博指阿澤不是有心傷害祖兒，也為祖兒受困擾感心痛，希望兩人平息誤會。<br>採訪：王連連、比華利、馬建華<br>攝影：陳順禎、陳俊強</p></body></html>