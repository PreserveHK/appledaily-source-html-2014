<html><header><meta charset="utf-8"><title>睇通世盃：阿爾及利亞有「德」諗 - 仙道彬</title></header><body><h1>睇通世盃：<br>阿爾及利亞有「德」諗 - 仙道彬</h1><p>世盃16強賽去到第3個賽日，今次的主題是歐洲隊vs非洲隊。以知名度來計，德法當然比尼日利亞及阿爾及利亞高得多，而非洲隊也一直受打假波及為錢踢波的醜聞困擾。頭場的法國對尼日利亞，超霸鷹一度因獎金問題罷操，最後要總統出面才搞掂；而且晉級過程有疑點，如非球證誤判，根本不可能壓過波斯尼亞。蠱蠱惑惑，決不沾手，反而支持阿爾及利亞，受讓德國至球半/兩球，下盤實「德」。<br>先來南美對決，次日是歐洲對中北美，第3日又成了歐非碰頭，難得是同日兩場的主題都一致。睇完首天16強，至少有9成球迷會對巴西爆粗。前鋒廢不特止，最慘是毫無森巴風格，球球放長波亂斬，面對智利逼搶連護波也做不到，腳法差，傳送渣，有口痕友話這隊是史上最渣的巴西，我不敢講；但評述把他們和3R那支冠軍隊相比，也實在太抬舉今屆這支「偽巴西」吧。話雖如此，巴西最後有運過關，下場面對炙手可熱的哥倫比亞，竟然照讓半/一，表面看下盤超筍。不過踢波逐場計，好波也不代表一定贏波，記得90那一屆，阿根廷被球迷狂插，仍能滾吓滾吓殺入決賽，最後才不敵西德。踢波，運氣都好重要。<br>德國在分組賽勒住勒住，圖謀甚大，以德軍性格，不會輕易大勝對手，尤其是晉級後就會對法國及超霸鷹勝方，更不會輕易露真身，而且今仗缺少普多斯基，對鋒力有一定影響。阿爾及利亞首仗靠菲侯利先建功，把比利時嚇出一身汗。國旗相似，德國實力卻非比軍可比，幸好在今屆5支非洲隊當中，「沙漠狐」算是紀律最好，防守最穩的一隊；以密集打法抗衡德國的進擊，料可做到。唯一不利是比賽在阿雷格利的河岸球場舉行，該處天氣清涼，歐洲隊容易適應。<br>料德國可小勝過關，卻難贏兩球或以上，阿爾及利亞受讓球半/兩球，下盤最多輸一半，值博。文：仙道彬</p><p>識睇　一定睇蘋果嘅足動世盃：<br> http://worldcup2014.appledaily.com/  </p></body></html>