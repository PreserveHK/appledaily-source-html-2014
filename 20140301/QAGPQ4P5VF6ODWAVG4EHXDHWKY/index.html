<html><header><meta charset="utf-8"><title>酒吧關門 - 左丁山</title></header><body><h1>酒吧關門 - 左丁山</h1><p>南華早報報導灣仔盧押道Joe Bananas結業，對好多酒客來講係灣仔一個酒吧地標嘅失落，自然引起懷舊之情。點解唔做呀？最容易嘅解釋就係租金太貴，地主趕客，但原來原址新租客會係另一間酒吧，如張宇人議員講過，飲食業一雞死一雞鳴，酒吧甲負擔唔起租金，酒吧乙入駐，酒吧甲關門只可能係與追唔上時代潮流有關啫，不可以簡簡單單咁講賴地主。<br>左丁山並非酒客，呢間創辦於1986年嘅Joe Bananas雖然聞名港島，但從未入過去。記得當年鄭經翰創辦Playboy中文版，張寬義做總編輯，吳仲賢做編輯（兩人皆已作古），與左丁山有來往，佢哋介紹左丁山識鄭大班，後來又協助佢創辦「資本雜誌」（Capital），辦公室就在盧押道Joe Bananas樓上，好多人唔知盧押道喺邊，但一話：「Joe Bananas樓上呀」，就人人都識得摸上Playboy / Capital辦公室。<br>而今一份雜誌好似已停刊，一份已面目全非，而JB亦宣告結業，一個階段嘅灣仔生活模式，就此成為歷史。<br>睇「國際紐約時報」（二月十八日），方知英國嘅傳統酒吧（The Pub）正在陸續消失，幾代人失去集體回憶，Pubs關門，與生活模式改變及地產發展有關，一來租金上升，政府禁止在酒吧內吸煙，又向啤酒徵收高稅，令酒吧經營不易，二來不少百年歷史酒吧現在位於繁盛區域，業主一於沽之哉，讓地產商重建發展，其中一間最出名嘅叫做Old White Bear，位於倫敦Hampstead區，在Well Raod開門營業已有三百年，成為當區標誌，彼得奧圖曾在此飲醉，被人抬出門外，伊利莎白泰萊在Hampstead出生，與丈夫李察波頓在此區有屋，不時到酒吧飲番杯，近年客人有Boy George等。如此歷史名店，難逃發展商買下重建嘅命運，於是引起一場攻防戰，區民要保留Old White Bear，區議會拒絕批准重建計劃，政府宣佈該酒吧為Asset of Community Value（社區價值資產），不准拆卸。不過大勢所趨下，英國有好多酒吧都幾難一路捱落去。</p></body></html>