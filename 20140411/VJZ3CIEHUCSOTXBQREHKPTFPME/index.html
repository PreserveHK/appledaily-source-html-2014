<html><header><meta charset="utf-8"><title>現真身唔驚得罪人偽文豪鬧爆TVB</title></header><body><h1>現真身唔驚得罪人<br>偽文豪鬧爆TVB</h1><p>無綫前助導（PA）偽文豪收起「必要的沉默」，出書大爆無綫黑幕，書本未見街，爭議已四起，先有王晶在微博狠批他「唔捱得」，繼有無綫自製「教育電視式節目」講解做PA的苦與樂。偽文豪一直隱姓埋名，朋友稱他文豪或豪仔，昨日他接受本報專訪時終現真身，三十歲的他一臉自信，不怕得罪人及被起底，亦不擔心前途受阻：「我靠才華㗎嘛！」</p><p>記者：記　偽文豪：偽<br>記：點解要隱姓埋名唔用真名？facebook都只見到你半邊面？<br>偽：文人嚟㗎嘛，梗係用筆名啦，唔係都唔會叫自己做偽文豪咁搞笑。你話用真名唔係唔得，遲早有一日會有人知道我真名，但你叫我講我又唔鍾意呀。哈哈哈！我幅相都畀你哋翻loop咗好多次，嗰個都係我。<br>記：07-08年，做無綫助導係你第一份工作，係咪太辛苦好多嘢想要發洩？<br>偽：係我客觀觀察到嘅嘢，只係想分享經歷，本書好壞都有，但正面就少啲（偷笑）。大家可以當小說咁睇。裏面由我入去開始寫到點解要走，有晒起承轉合，唔係話第一篇嗰個人對我唔好，第二篇嗰個人對我差，咁冇意思，亦唔會睇得開心，大家當頑童歷險記去睇會開心啲。我講嘅嘢係其實發生過嘅嘢嘛。</p><p>三日冇返屋企瞓</p><p>記：你驚唔驚你書入面影射嗰兩個藝人（即吳卓羲和林峯），見到面會尷尬？<br>偽：唔係驚，但實尷尬。其實我對佢哋冇乜嘢，當然佢哋𠵱家會憎我。其實我喺本書度有讚林峯㗎！當然，吳卓羲我真係唔鍾意佢，但呢個世界上，你總有啲人係你唔鍾意啦！佢都唔需要鍾意我㗎。<br>記：當初點解又要入行？<br>偽：一直好想做創作，我都有好多仰慕嘅導演，好似杜琪峯、韋家輝咁。其實做PA（助導）之前都知辛苦，但冇諗過環境真係咁惡劣，我試過三日冇返屋企瞓，TVB有休息室畀你瞓，裏面有床鋪，但唔知幾耐冇洗。我又唔慣有人喺你隔籬扯鼻鼾，寧願自己帶睡袋匿喺辦公室瞓，但其實唔得㗎。<br>記：有乜促使你離開？<br>偽：有啲人話捱多一個月先啦、捱多一年先啦，咁冇意思，做到你唔想做咪唔做，我冇傷害任何人，我自己決定。嗰刻覺得份工冇前途，聽講以前啲叻人三年可以升做導演，𠵱家可能要八至十年都未得。我聽朋友講，之前港視挖角，TVB寧願搵番好耐冇做、轉揸的士嘅前導演回歸，但都唔肯升個做咗十年八載嘅PA，真係好奇怪。加上現今娛圈太狹窄，做電視嘅導演出唔到去電影圈搵食，電視業又寡頭壟斷，唉，老生常談，都唔使睇我講。<br>記：咁大膽出書爆無綫黑幕，驚唔驚得罪人？<br>偽：都得罪咗啦，但我諗唔使驚嘅，香港係法治社會嚟㗎嘛。我靠才華，人生係冇乜嘢需要驚！<br>記：家人擔唔擔心？<br>偽：少少啦，最好唔好提佢哋，𠵱家騎虎難下。<br>記：怕唔怕將來好難係呢行立足？<br>偽：我做緊《100毛》編輯，𠵱家只係普通寫嘢仔箒。唔諗咁遠，有乜做住先，過埋今日先講，哈哈，最可貴係活在當下，你成日諗過去、未來，你做唔番你自己，你要focus呢一刻。如果真係要講將來，我想做一個偉大作家，唔偉大都唔做，希望做得出色嘅時候就好似陶傑咁拍齣戲。<br>記：有冇考慮將來返無綫工作？<br>偽：去到呢個地步冇乜可能，除非有日TVB改邪歸正，但呢日好似狂派永遠係狂派，博派永遠係博派，我係對事唔對人，TVB Buddy應該明白。其實我最希望TVB改善對員工福利，對觀眾好啲，為觀眾着想，做啲觀眾想睇同高質素嘅嘢，照計有能力咁做。</p><p>捱得唔同唔想捱</p><p>記：網民對你評論有正面、有負面，仲有人話你係儍仔，介唔介意？<br>偽：我至今未做過呢樣嘢（儍仔），我諗冇人話鍾意聽，你可以話孫中山都係儍仔，林肯都係儍仔啦咁樣，蘇格拉底都可能有人話佢儍仔，因為佢哋都會做一啲人哋覺得好儍嘅事。<br>記：王晶都批評你唔捱得。<br>偽：係，唔緊要。俾人話梗係會唔開心，我哋呢啲80後全部飲晶哥奶水長大，我又唔好意思狠狠咁批評佢，但我又想回應呢件事。其實佢哋要分清楚，捱得同想唔想捱係兩樣嘢，我捱得都可以唔捱㗎，我點解一定要捱先？一代比一代係冇意思，因為上一代一定辛苦過呢一代，唔通王晶老竇同王晶講：「嘩，搞錯呀，你咁舒服，我嗰時唔係咁。」世界唔係以前咁樣，唔通我哋又講番秦朝，嗰時邊有車搭，要行一公里路，咁比咪冇意思囉。<br>記：點解搵陳志雲寫序？<br>偽：我淨係電視見過佢，做《100毛》時亦電話訪問過，佢好nice，佢連我乜樣都唔知，唔知我咁靚仔，哈哈哈！我亦有搵過王維基先生寫序，但可能佢係大忙人，冇留意我小小留言訊息，但我真係好支持佢，好有熱誠搞好電視。<br>記：覺得本書賣唔賣得？<br>偽：賣得嘅……應該，點會唔賣得吖。我比較擔心之後寫啲乜箒。本書聽日（今日）港島區可能有得賣，正式發售就下星期一。雖然部份係以前facebook寫，但作為有誠意作者，我都花咗幾個月時間重新雕啄過，其實我比較尊重啲讀者，我將佢哋放第一位，唔係將藝人幾差幾差放第一位，我想讀者睇得開心，本書好好笑，有笑點夾雜辛酸史。</p><p>「論點無懈可擊」</p><p>記：你係咪自信心爆棚？<br>偽：有朋友咁講，都冇所謂，當你批評一個人自大，你要知道嗰個人有幾多實力。所以我會叫嗰啲話我自大嘅人，去諗吓究竟佢知唔知我有幾多實力先啦！過份自信唔代表唔聽人意見，如王晶先生講意見我會聽，但有時啲意見，唔係好work。有用嘅意見要聽，但我𠵱家係作家，好猶疑就冇說服力。我決心做一個作家，就要有自己睇法，其實我平時待人接物好謙厚嘅，通常人哋叫我做乜我就做乜，好似狗仔咁好聽話嘅。不過你問我對呢件事有乜睇法，我覺得我嘅論點係無懈可擊。佢哋道理上係唔可以完全擊倒我，而我係完全擊倒佢哋。<br>記：係咪好受女仔歡迎？<br>偽：（昂頭自信）如果話我有好多女，啲女就唔鍾意我，但我會話我鍾意啲女都會鍾意我，過份自信一定有啦！都試過有男仔約我去街。但其實我讀書麻麻，唔係嗰啲傳統意義上面嘅叻人，我一向係革命份子，思想反叛，唔鍾意聽人哋講，我都有自己嘅諗法。一睇我就知唔係啲乜優異嘅人啦，亦都唔需要得到佢哋嘅認同。<br>採訪：嵐山<br>攝影：陳俊強</p></body></html>