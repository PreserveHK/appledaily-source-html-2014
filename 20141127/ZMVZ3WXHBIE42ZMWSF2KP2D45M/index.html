<html><header><meta charset="utf-8"><title>中環在線：爸爸邱達昌介紹減肥餐單邱詠筠瘦身戀事近？ - 李華華</title></header><body><h1>中環在線：爸爸邱達昌介紹減肥餐單<br>邱詠筠瘦身戀事近？ - 李華華</h1><p>都說減肥與扮靚係女人嘅終生事業，帝盛酒店（2266）太子女邱詠筠（Winnie）都唔例外。Winnie今年34歲，出名係靚女，不過就似肥底嘅爸爸邱達昌，靚得來就比較圓潤，佢最近竟然的起心肝減肥，仲有些少成績㖭喎。</p><p>邱達昌兩日瘦6磅</p><p>帝盛前日公佈中期業績，Winnie為此跟傳媒見面，華華一見到佢，就覺得佢比半年前講全年業績時瘦咗一個圈，不過佢話最近眼睛發炎，唔可以戴隱形眼鏡，改戴黑色粗框眼鏡嘅佢，噚日點都唔肯俾人影相，所以大家暫時見唔到佢嘅減肥成績，不過由此可見Winnie真係好鬼貪靚。<br>佢大方分享減肥心得，佢話一直都有做運動減肥，但係冇乜效果，爸爸邱達昌早排介紹佢食一個7日減肥餐單，呢個餐單其實係美國通用汽車喺1980年代寫畀員工，透過每日食唔同嘅嘢，主要係生果、蔬菜，目標係一星期減10至17磅。<br>Winnie已經試咗2、3次，話覺得好舒服。不過一講到磅數呢個咁敏感嘅數字，Winnie就笑住話「我冇磅喎」，佢認為普通人食一次減肥餐單都夠，應該瘦到7至10磅，「我反而唔係瘦咁多」咁話。<br>邱達昌見到阿女咁有成績，自己亦走去試，Winnie爆料話，邱達昌食咗頭兩日已經瘦咗6磅。「我哋話一家人target要減100磅，你知啦，我哋一家都比較（圓潤）」。<br>但話時話，一個女仔無端端積極減肥，背後應該有強勁嘅推動力嘅，Winnie除咗曾經跟前特首曾蔭權阿仔曾慶淳拍拖之外，一直冇傳過任何新戀情。<br>問佢有冇俾人催婚，佢噚日都笑晒咁話，「我諗𠵱家會多番少少時間，公司團隊做得好好，我諗要飛少啲」。講到咁甜又咁白，唔通佢已經遇到Mr. Right？<br><br>李華華<br>mailto:LiWaWa@AppleDaily.com</p></body></html>