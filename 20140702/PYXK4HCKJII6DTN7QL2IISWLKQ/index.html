<html><header><meta charset="utf-8"><title>遇上佔中爸爸（記者　陳沛敏） - 陳沛敏</title></header><body><h1>遇上佔中爸爸<br>（記者　陳沛敏） - 陳沛敏</h1><p>隨白衣人潮湧出港鐵車廂，大家朝同一方向緩慢冒出地面。驕陽似火，旗幡如海，很多政黨、團體在記利佐治街嗌咪、募捐。瞥見一家四口正在點算手上的十蚊紙，好奇趨前一問：「你哋準備捐錢吧？捐畀邊個單位？」<br>爸爸姓王。王先生說：「諗住捐畀慢必。」<br>「即係人力？」<br>「唔係，係捐畀慢必。因為我覺得佢喺財委會反東北撥款上做得啱。」<br>「咁你反唔反對發展東北？政府話建公屋、發展新市鎮喎。」<br>「我唔反對發展。但最大問題係，政府冇人口政策，講乜都假。」<br>「咁你以往選舉投票會支持邊個政黨？」<br>「以前多數係公民黨。」<br>「𠵱家呢？」<br>王先生猶豫了一會，「可能會揀走得前啲嘅。」他和太太在全民投票中都選了學界方案。<br>「社會上有種說法認為呢啲係激進，或者覺得社會越來越激進。你點睇？」<br>「唔係激進。係走得前啲啫，因為好多嘢已經逼到埋身。」梁振英在早上的七一酒會，叫港人避免做任何影響香港穩定、破壞香港繁榮的事。王先生自言做生意。他應該不會比梁振英更想影響香港穩定、破壞香港繁榮。<br>王生、王太兩個孩子分別讀小學和中學。我問：「今晚學界遊行後佔中。有啲官員同團體呼籲家長唔好畀年輕人佔中，如果係你哋啲小朋友，會唔會阻止佢哋？」<br>王生望望兩個孩子，說：「佢哋仲細，今晚遊行完會同媽媽返去先。但我會落去中環同班學生一齊。」<br>「唔怕警察拉？」<br>「我就係唔想我嘅小朋友，再過五年或者十年，將來仲要走出嚟『博拉』去爭取普選。冇理由淨係由班學生承擔。我哋唔做，邊個做？」<br>問王太：「你唔擔心嗎？」<br>王太一臉笑容：「唔擔心。佢知道自己做乜。」<br>王生說：「我五十歲人，就算拉我坐監咪坐囉。」<br>這時他才反問：「你話你係《蘋果》嘅？」<br>正想騷證，他忙說：「唔使畀我睇，就算你係第二啲報紙我都係講呢啲嘢。」臨別他還是補上一句：「你哋加油呀！」<br><br>2003年香港50萬人上街，成功遏止了23條立法，守衞了這十多年的空間，讓公民社會得以茁壯成長。我在想，若當年立了法，也許不會出現以上我和王先生的對話。因為《蘋果日報》可能早因為「肥佬黎勾結外國勢力」被查封，「佔中」二字早因為「顛覆國家」、「煽動叛亂」成為禁忌。<br>執筆至此，已是晚上十時半。遊行由下午三時開始，到現在龍尾還在灣仔。無論如何，有一點可以肯定，這是繼2003年後，香港人再次締造了屬於自己的奇蹟。<br>2014年，香港又到危急存亡的關鍵時刻，香港人再次展現了最美麗的力量。很多人像王先生一樣，對政治、對社會、對下一代的未來，都有清晰的看法，像王太太說的「知道自己做緊乜」。<br>北京一定看到昨日51萬香港人由大白天走到夜深沉的場面。這一次，它會聽我們的聲音嗎？此刻，我只希望香港警察明白，很多正跟學生一起、像王先生一樣的市民，他們究竟為甚麼出來。<br><br>陳沛敏<br>記者</p></body></html>