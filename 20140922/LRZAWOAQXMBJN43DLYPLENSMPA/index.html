<html><header><meta charset="utf-8"><title>Trader物語：黑白天鵝兩手抓 - 張士佳</title></header><body><h1>Trader物語：黑白天鵝兩手抓 - 張士佳</h1><p>近日港股表現都幾出人意表︰首先，在一遍看好情緒下調整，跟着仲跌極唔夠，自問只能猜中前者，後者跌幅係超預期。有追開本欄都應該知道我唔係咁睇好，叫大家反彈勿博，不要做羊，所以上星期內地用SLF變相放水，曾大升300點，我都堅信唔得，當年減存款準備金率，一次半次都無用，係要好多次，畀人印象排山倒海一系列咁減，大家才會心動。但現在一次性，等同宣佈唔會減存款準備金率，可以講這種放水，是杯水車薪，不足以盡釋市場憂慮，而大市既然能夠跌穿9月3日大升日的底，就唔可以一招起死回生，所以我情願等反彈高點才出手造淡，勝算及值博率會較高。</p><p>今日入市有條件睇中線</p><p>方向看中，但千算萬算都無算過，放水只能令港股彈半日，翌日已穿底下跌，期指更曾單日再跌300點，最低見24072，更諷刺既係美股正創新高，A股亦已守住底，唯獨港港斯人獨憔悴，連做十支陰燭。<br>上周五，大市無升跌時，我在電台節目中提出不妨開call博一博，何出此言？皆因歷史上期指陰燭最多連續11支，當時已經十支，而上周五期指以升147點開出，即係只要做陽燭就有147點或以上的進賬，而當時蘇格蘭公投結果未出，但大家心中有數，唔會獨立，所以當日應唔會大散，後來公投結果一出，大市果真反彈，即市已有200點利潤可食，就算到收市，回落唔少，又造一支8點的陰燭，都有130多點的利潤，即市計都非常唔錯。<br>即市獲利了結，鳴金收兵？非也，已經係第11支陰燭，而執筆之時港股場外ADR又跌到飛起，今天（周一）又可以認購期權照辦煮碗，再來一個即市行動，即市利潤當然較細，但這次短線是有條件變中線的，未行動前必先拆局，究竟點解全世界升，得香港跌，有朋友話關蘇格蘭事，斷估歐洲股市尤其是倫敦股市受影響最多，但倫敦股市都無港股跌咁多，又有人估計新華富時換指數成份股，但連出11日陰燭喎，加上流入流出，數量差不多，唔應該太關事，甚至有人話關iPhone 6未能在內地首發，既然他日一定准賣，延遲咗啫，唔應該跌咁多，所有估計都莫衷一是。士佳大膽斷估係同佔中有關，若然中環大堵塞令滬港通實施有困難，延遲直至佔中結束行動，你估港股會跌幾多，我就唔敢估，這隻當然係黑天鵝，但唔代表無可能。<br>基於此，目前連跌11支陰燭，屬大升大跌之秋，係開期權長倉嘅時候，咁call put齊開嗎？我個人覺得已11連陰，除了開市見升博少少即日call外，若升穿上周五頂可先買平價期權博反彈，再買兩倍數量超超低價唔值錢嘅認沽期權博黑天鵝，因為黑天鵝烏鴉口一中，跌2,000點閒閒地，乜都返嚟。<br>相反，正路發展，反彈到25000水平，call則賺晒，put反正唔值錢，賺多蝕少計落都一樣和味。<br><br>張士佳</p><p>【動LIVE】萬人罷課　蘋果全程直播:<br>和平佔中:  http://occupycentral.appledaily.com <br>YouTube:  http://bit.ly/occupycentral </p></body></html>