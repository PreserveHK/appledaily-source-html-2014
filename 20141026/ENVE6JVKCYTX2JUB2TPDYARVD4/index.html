<html><header><meta charset="utf-8"><title>大棋局：2015大時代（六） - Mr. Tregunter</title></header><body><h1>大棋局：2015大時代（六） - Mr. Tregunter</h1><p>四年前有一張CCTV「群眾喜迎油價上漲」圖名震天下，相信你都睇過。後來被證實係惡搞圖，但今日嘅惡搞圖如古代民謠，互聯網時代觀察呢啲比起睇乜乜民調更加有效。<br>呢幅圖其實透視着中國將傳統經濟學調轉嚟玩。貨幣有外在值同內在值，內在值反映喺國內價格，外在值反映喺國際間價格，亦即滙率。近十年美國不斷催促中國將人民幣大幅升值，表面理由係因為美國長期貿易赤字，講白啲，即係話中國貨賣得太平頂爛市。但根據J-Curve Effect同Marshall-Lerner condition，滙率係咪解決到貿易磨擦其實存疑，而且美國長期貿易逆差衍生出派籌效果，美元霸權更加穩固，所以呢個係偽命題。中國知道真正原因，唔肯將人民幣一次過大幅升值，又礙於雙方合作關係，所以出現群眾喜迎油價上漲一幕。<br>當時中國諗，如果人民幣不得不升，提高外在值對自己冇乜好處，倒不如調轉嚟做，提高內在值。所以中國一面加最低工資，一面減油氣補貼，藉住提高生產成本，而令最終售價提高。咁樣人民幣就算冇大幅升值，已達到美國表面上要求中國貨唔好太賤價嘅要求，既塞住美國把口，亦將所需升值嘅部份留喺國內，稍為補貼平民。<br>呢個概念香港人應該特別容易明白，當經濟衰退時，一係資產價跌，一係滙率跌。97樓市爆煲但港元滙率唔可以郁，所以經歷六年通縮期。此即前述概念嘅反面。<br>點解中國要咁樣做？因為八十年代日本嘅教訓歷歷在目。</p><p>人間五十年</p><p>日本神話傳說太陽神交咗三件神器畀天皇，分別係現存伊勢神宮嘅八咫鏡、熱田神宮嘅天叢雲劍，同埋東京皇居嘅八尺瓊勾玉。代代天皇相傳，意義就好比中國嘅傳國玉璽，所以後來日本人好鍾意用「三神器」嚟形容當代重要事物。<br>二次世界大戰後全世界百廢待興，需求旺盛嘅背景下各地經濟急速增長，五十年代中日本正處於「神武景氣」時代，出現咗新時代嘅三神器：黑白電視機、洗衣機、雪櫃。現代漢語用「景氣」呢個詞彙形容經濟，係來自日文。<br>第一波經濟增長由剛性需求帶動，第二波經濟增長就由提升生活質量嘅需求帶動。到六十年代中日本處於「伊奘諾景氣」時代，又出現新三神器：彩色電視機、冷氣機、汽車。當時日本嘅GDP已經超過西德，成為世界第二。就算到今時今日，買電器好多人仍然講究要made in Japan。<br>可以留意，日本早期經濟增長強勁，主要係靠出口起家，即係賺外滙。當出口需求飽和時候，就會出現轉型困局，尤其製造業。去到八十年代日本累積咗太多錢，而出口開始難做，轉型成為內需嘅過程中就容易出現炒風。凡係生意難做，賭場就旺，呢一點同樣香港人特別感同身受。九十年代香港製造業越來越難做，漸漸地大量廠商發覺做咩生意，不如賣廠賣地炒樓賺得仲快仲多，最終導致97樓市爆煲，日本都係一樣。<br>就喺呢個時候，美國提出似曾相識口號：美國嚴重貿易赤字，美元太強，日圓、德國馬克太弱，日圓應該大幅升值。喺1985年，以美國為首嘅五大國，包括日本、英國、法國、西德喺紐約廣場飯店開秘密會議，檯底下講掂數返去一齊做世界，喺外滙市場狂掟美元，做低美元口價。結果《廣場協議》後由原本250日圓兌1美元，三個月升到200日圓兌1美元，一年後更升到150日圓兌1美元。<br>但美元跌得太快引起國際市場大幅波動，終於1987年各國頂唔順，五大國連同加拿大，又喺巴黎羅浮宮講數，要一齊制止美元向下碌。當時美國其實可以用加息嚟緩和美元貶值，但美國又怕再加息影響經濟，所以就叫日本減息。同樣招數今日可能重現，歐洲已經開始買債，如果逼到中國減息，美國加息時間就可能延後。<br>日圓大幅升值後日本人赫然發覺買嘢越來越平，法國蒙田大道高級奢侈品商圈成街都係日本人，個個一袋二袋咁掃；將當年偷襲嘅珍珠港夏威夷買落嚟，島上八成商場、餐廳、酒店、度假村都係日本人開，年年去夏威夷度假嘆世界。日圓升值出口生意難做，加上減息，史無前例嘅全民炒樓狂潮湧現，無人相信土地會貶值，將樓同地按完再按有賺無蝕，當時東京二十三個區嘅地價夠買起全個美國。散戶買名牌，大戶買資產，三菱買起紐約洛克菲勒中心一半、SONY買起荷李活哥倫比亞電影公司、PANASONIC買起美國環球影業，剎那間日本人自信心返晒嚟，所有人都認為日本時代終於來臨，報紙頭版社論係要買起成個美國一雪前恥。 <br>一個恥字，羈絆一個民族嘅命運。好多人唔知道，靖國神社最深處密室其實係供奉一把武士刀。日本呢個民族對事情有無法言喻嘅執着，而呢種執着，往往容易被人引導去想你到達嘅目的地。（待續） </p><p>Mr. Tregunter<br>註：作者為《地利根德閣》blogger，著作有《樓市撈底攻略》</p></body></html>