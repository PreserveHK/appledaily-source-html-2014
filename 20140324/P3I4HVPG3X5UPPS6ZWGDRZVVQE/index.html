<html><header><meta charset="utf-8"><title>重回澳門拍寫真　溫拿鬥晒肌</title></header><body><h1>重回澳門拍寫真　溫拿鬥晒肌</h1><p>老而彌堅的溫拿樂隊將於下月12日於澳門舉行「溫拿大躍進演唱會」，前日五虎重返20多年前，在澳門影入行15周年紀念寫真的舊場地拍攝，當年五虎在泳池邊着短褲露點又露腿毛，一身古銅色的阿倫身形fit爆，與鍾鎮濤（阿B）和陳友鬥晒肌，相比下瘦削的阿強似孱仔強，健仔則開始發福凸腩。<br>重遊舊地的溫拿重演當年的英姿拍照，不過現已年過60的他們卻守身如玉，為免冷傷風着起假肌肉衫扮大隻佬，阿倫笑說：「露兩點當年對我哋呢班天生麗質樂隊嚟講，真係一啲難度都冇，𠵱家啲樂隊，你試吓叫蘇打綠會唔會？我哋閒日已經係唔着，泳裝真係好普通，哈哈！」</p><p>大劉呂麗君快閃食飯
</p><p>阿B謂這本寫真集已絕版，笑說：「唔好以為五月天先有飛炒，我哋呢本寫真集都炒到8,000，哈哈。」今日的五虎只有陳友肯露點示人，沒打假波，阿B說：「因為只有4件肌肉衫啱身，陳友就捨身成仁真身上陣，將件肌肉衫讓畀阿強，呢啲就係真正團隊精神。」<br>20多年前溫拿首個澳門演唱會由羅傑承投資，對於羅傑承在澳門惹官非，五虎希望對方可以平安過渡。<br></p><p>至於同案與羅傑承一樣被判監的劉鑾雄（大劉），昨午跟女友呂麗君到飯堂福臨門午膳，劉老太由細妹劉玉珍陪同首先到達，大劉着黑色外套戴眼鏡，反而呂麗君夏裝已出籠，大劉離去時用紙巾拿着外賣，被問到會否開記者會，但就沒有回應。<br>採訪、攝影：藍文浩</p></body></html>