<html><header><meta charset="utf-8"><title>前員工：正常都唔會咁擺</title></header><body><h1>前員工：正常都唔會咁擺</h1><p>【本報訊】「冇人想飲啲咁嘅嘢囉，凍完再熱，熱完再凍。正常飲品都唔會咁擺啦！」負責運送鴻福堂飲品的物流公司前員工向《蘋果》稱，因為實在看不過眼才挺身報料。<br>他表示，見過鴻福堂飲品放在該元朗貨倉，最長時間為一星期，「焗住喺度30幾度（高溫），啲膠樽係有問題㗎！」<br>他更說，鴻福堂對事件不是不知情：「鴻福堂有派人嚟點數，包括睇下點存貨！」該物流公司三個月前改於元朗存貨，是方便出貨到其他物流中心。記者昨天聯絡鴻福堂，欲了解該公司旗下部份飲品的物流及儲存情況。</p><p>鴻福堂：會跟進物流</p><p>鴻福堂書面回覆本報稱，有關產品是不需冷藏的保鮮產品，在生產過程中已經過超高溫消毒及殺菌，以及進行無菌灌注，可在常溫下保存12個月食用期。鴻福堂發言人稱，會向負責物流公司了解情況，以便作出跟進，並會更嚴格監控整個運送程序。</p></body></html>