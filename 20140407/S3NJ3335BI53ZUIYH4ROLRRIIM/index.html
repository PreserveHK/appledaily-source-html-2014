<html><header><meta charset="utf-8"><title>異動空間：彈散市忌手痕 - 魏力</title></header><body><h1>異動空間：彈散市忌手痕 - 魏力</h1><p>科網股又遭狠沽，其他板塊日升日跌極易中伏，整體股份六成向下，比上月跌市更惡炒。舉個「手痕」實例：中海發展（1138）發盈喜，開市突破12月以來下降軌，明顯為入市機會，魏力4.82元追入，衝到上4.98元，開心唔夠一個鐘，已經打回原形，收市仲要嘔凸兩格，幅圖即刻勁樣衰！大戶逢好消息出貨，睇淡後市才會有此現象，畀着市場氣氛熾熱嗰時連帶板塊同業都會炒起，但中海集運（2866）、中國遠洋（1919）全程捱沽，感覺相當不妙。講呢個例子都係希望戰友在劣市下，切忌手痕入場，互勉之。<br>睇番個市，繼續受制100日線，大W形派發形態清晰可見，與2012年初有八成相似，之後爆發歐債危機，恒指直插3,000幾點先見底。今次會否歷史重演？不知道，但前車可鑑，審慎一點總是較好，反正賺錢急不來，學股榮話齋，莫強求。跟進一下近期推介：中外運（598）專注搞物流，股價逆市再破頂，銳不可擋！信利（732）創新高後回吐，可待調整至10日線（5.26元）再伺機吸納，中線目標7.5元。廣船（317）完成回調，上周五突破下降軌，成交配合急升，MACD快轉為牛差，值得留意。</p><p>魏力<br> http://www.facebook.com/2012jason </p></body></html>