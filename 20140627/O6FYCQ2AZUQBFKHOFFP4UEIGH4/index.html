<html><header><meta charset="utf-8"><title>中環迷你裙：球王嘆啡贏大鑊 - Samantha</title></header><body><h1>中環迷你裙：球王嘆啡贏大鑊 - Samantha</h1><p>世界盃分組賽進入尾聲，身邊賭兩手的朋友輸多贏少，再次肥死馬會，短短十幾日賭仔已經賴氏上身，叫大埔LuLu除咗件波衫的呼聲此起彼落，樓下生鬼的留言Samantha更是每日一追，本土燈神大家夠熟悉，至於國際級燈神，又點可以唔提被譽為史上最偉大球員的巴西前球王比利，其烏鴉口威震天下，可能燈神都知自己事，暫時都唔敢明撐自己國家，主場巴西贏面暫時未知，但球王比利早已在世界盃中贏出。<br>比利有幾識理財，唔知，但搵錢絕對有一手。甚有叫座力的比利大受品牌歡迎，由航空公司、可樂、快餐店搵佢做代言，賺錢能力毋庸置疑，能否笑到最後才是重點，歷史上不乏球員退役後生活潦倒的例子，73歲還能夠坐擁1億美元的身家，晉身全球十大有米球星，事關他早着先機，掌握住巴西經濟命脈——咖啡。<br>在1974年從巴西足球隊退休後，比利翌年用自己的名創立自家品牌，同時擔任自己國家的咖啡形象大使，現時該品牌已推出不同咖啡產品，銷往全球50個國家，更加開設Pele's Cup咖啡店，在全球佔一席位。巴西是全球最大咖啡生產國，有報道指出，其品牌控制了該國五成咖啡豆出口份額，若屬實的話，憑着世盃熱和咖啡豆價格急升兩大因素，足夠令比利坐定定數銀紙了。<br><br>Samantha<br>本欄逢周三、五刊出</p></body></html>