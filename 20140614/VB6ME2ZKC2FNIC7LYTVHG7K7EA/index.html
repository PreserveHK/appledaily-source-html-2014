<html><header><meta charset="utf-8"><title>雙方互有好感瑪姬讚鄭敬基好仔</title></header><body><h1>雙方互有好感<br>瑪姬讚鄭敬基好仔</h1><p>現年51歲的鄭敬基與現年27歲的DBC數碼電台女DJ瑪姬傳緋聞，更有報道指兩人已共賦同居階段，雖然事後鄭敬基否認同居，但承認與女方「啱傾」。日前有讀者向本報爆料，聲稱在上月尾於將軍澳PopCorn的翡翠拉麵小籠包，目睹鄭敬基、瑪姬以及一名圈外女子共晉晚餐，其間見到三人言談甚歡，鄭、瑪二人更越坐越近，態度親暱。</p><p>「食得飯梗啱傾」
</p><p>昨日在電話上向鄭敬基求證此事，他稱當晚與瑪姬用膳，否認同行另一的女子是他的女兒，只是一個澳洲朋友。問到最近兩人的緋聞傳得火熱，會否影響兩人的發展？他笑說：「我冇特別去理呢啲嘢，食得飯梗係關係好，要搵啱傾朋友一齊，我哋係好傾嘅朋友，只不過好難得我呢年返嚟做嘢，未試過喺工作上有咁多嘗試，所以我想先專注喺工作方面，呢四年一啲都冇諗感情，亦冇諗過點樣喺感情方面去盡力。」不過言談間他都承認對女方的印象好好。</p><p>「上咗佢屋企食」
</p><p>再問鄭敬基身在外地的女兒又是否知道他的緋聞？他說：「我哋冇講呢啲，一來佢唔睇中文，二來我同好多朋友出去食飯、睇戲，瑪姬係一個幾好傾嘅腳，我相信如果有嘅話，我囡囡會好開心。」不過如果真的和瑪姬拍拖，囡囡又會否接受？他則說：「我個女覺得最緊要嗰個人係好錫同好支持爸爸，但係𠵱家大家係朋友，我又冇諗呢樣嘢先。」<br>女主角瑪姬前晚出席在荃灣舉行的世界盃活動，亦被問到此事，她說：「大家諗多咗，同佢（鄭敬基）係朋友，其實諗住去間舖頭食嘢，但嗰日好多人，所以買咗外賣，上咗佢（鄭敬基）屋企食，因為佢屋企喺附近，嗰日佢媽咪同工人都喺度，非常安全。」雖然她未感到對方有意追求，但承認對他的印象不俗：「佢絕對係好好男仔，同埋係好虔誠基督徒，因為成日一班人出去，佢都會講神。」至於年紀的相距，她說：「唔係報道出嚟都唔知佢呢個歲數，作為朋友，唔關年紀事，作為另一半的話，最緊要係真心對我好。」<br>採訪：文國駿<br>攝影：沈健程</p><p>瑪姬才貌兼備</p><p>鄭敬基的新歡瑪姬，原名張卓賢，今年27歲，有「全港最美麗DJ」之稱。瑪姬現於DBC數碼電台擔任DJ，之前是新城電台的台花。除了樣貌出眾，她讀理工大學期間憑優異成績獲頒「太古獎學金」。2013年獲香港大學直接取錄為英文系碩士學生。瑪姬也熱愛音樂，擁有英國皇家音樂學院8級鋼琴資格，兩年前，曾推出歌曲《諾貝爾愛情獎》。</p><p>【622公投 我撐普選】 毅行直播<br>流動版網頁:<br> http://622popvote.appledaily.com </p></body></html>