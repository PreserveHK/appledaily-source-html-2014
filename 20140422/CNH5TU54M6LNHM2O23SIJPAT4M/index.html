<html><header><meta charset="utf-8"><title>魚樂無窮：殼股風再起吼實順龍 - 唐牛</title></header><body><h1>魚樂無窮：殼股風再起吼實順龍 - 唐牛</h1><p>復活節長假期前，基金散戶齊齊進入放假mode，大市買賣兩閒，成交縮竟縮減至428億銀，滬港通刺激一瞬間化作雲煙。<br>早兩日提過嘅中國鐵聯（745），由低位反彈超過逾倍，事關公司宣佈無限期押後拆股建議，變相屬好消息，同時不得不佩服幕後人士嘅操盤功力。<br>另一洗倉股中國家居（692）亦表示，正為股東押股提出申索，一旦事件水落石出，不難出現報復性反彈，進取的戰友不妨留意復牌時間。<br>有報道指殼股價已由原來嘅3億大升至5億，全因內地求殼若渴，在僧多粥少下，殼價水漲船高就變得理所當然，消息令市場上嘅潛在殼股蠢蠢欲動，為平淡嘅市況提供炒作空間。<br>首先有事先張揚賣殼嘅米蘭站（1150），上周四炒高4.2%；大股東早前宣佈與第三潛在買方訂立諒解備忘錄，後者將以不高於每股1.17元收購大股東股權，並已繳交200萬銀定金。<br>根據最新業績，米蘭站每股NAV僅0.473元，較上周五收市價1元，高出一倍有多，加上市值接近7億銀，限制上升動力。</p><p>市值仍遠低於殼價</p><p>相反，頻頻傳出賣殼消息嘅順龍（361），可塑性明顯較高，上周四爆升16%後，最新市值依然不足3億銀，與5億銀殼價仍有一大段距離，最新NAV亦僅0.66元，較現價有輕微折讓，從任何一個角度睇，都比米蘭站值博。<br><br>唐牛</p></body></html>