<html><header><meta charset="utf-8"><title>智取大市：唔睇指數　繼續係王道 - 晉佳</title></header><body><h1>智取大市：唔睇指數　繼續係王道 - 晉佳</h1><p>港股後市偏好，但單日大升市象徵短時間內消耗盡購買力。噚日藍籌股單日成交增加到285億元，係7月第二高，回顧7月藍籌最高成交嗰日，就係金管局首次入市後嘅7月2日，當日大升過後，就冇後續。今勻除咗中央放水舊聞，就冇特別理由催谷大市向上，大漲小回pattern照計冇改變，即係恒指悶幾日、先至升一兩日。<br>晉佳呢一刻唔太着緊恒指走勢，反而係選擇喺悶嘅幾日裏面搵飯食，君不見沉悶日子啲殼股一樣喪炒？唔睇指數，繼續係王道。</p><p>新意網升勢剛展開</p><p>而家策略有兩種選擇，第一，細注短炒一批潛力殼股，博當中有部份升一倍、升幾倍，拉勻有可觀回報；第二，買啲穩穩陣陣有得升、坐得定嘅股做核心貨底，進可攻退可守。事實上，除非本金小，否則無理由買到成手殼股，自己兼顧唔到幾多隻，風險又大，故呢兩個策略混合操作較好，而選核心貨底，最好避免揀同大市同步嘅傳統中資股。<br>核心貨底最緊要穩賺，除咗之前介紹北車（6199）之外，新意網（8008）都不俗，噚日股價升2%，總算穩步上揚。技術上似係杯柄形態，新一輪中線升勢剛剛開始。<br>新意網主要做數據中心，係一盤穩陣嘅生意，除咗金融海嘯之後嘅2009年之外，其餘時間盈利有一至兩成增長。嚿年7月至今年3月，9個月內收入升11%，純利升18%，每股盈利8.38仙。<br>通常新意網盈利比例最高嘅日子係每年第四季度（4至6月）。以嚿年每股盈利2.99仙計算，今年按年升幅預計大概係一成，即係第四季每股盈利3.29仙，全年每股盈利11.67仙，市盈率大約23.1倍。以每年盈利增長接近兩成計算，估值合理。<br>新意網其中一個賣點，係派息率高，過往慣常派息比率係基礎溢利嘅100%，即係嚟緊股息回報率達到4厘以上，係一隻高息股。<br>事實上，市場對於數據中心需求仍然殷切，你睇騰訊（700）同阿里巴巴，將傳統行業加上電子商貿元素，衝擊幾多個行業？香港人有樣學樣，而家book吓van仔一樣用apps，大把生活上嘅嘢將會倚賴手機處理，即使傳統行業亦要加入電子商貿元素提升效率。唔理行業競爭之間，邊啲企業冇得留低，至少新意網會享漁人之利。<br>呢一刻要搵有往績嘅、盈利增長可測性高嘅增長股唔容易，新意網預計未來幾年盈利穩步上揚，有新地（016）執行能力back up，生意唔會做得差。首站目標價簡單地睇返3.1元，幾個星期穩執一成，中長線持有一年，回報兩成以上亦唔難。<br><br>晉佳<br>本欄逢周三刊登</p></body></html>