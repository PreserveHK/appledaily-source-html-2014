<html><header><meta charset="utf-8"><title>隔牆有耳：西九豪買21萬件藝術品　 - 李八方</title></header><body><h1>隔牆有耳：<br>西九豪買21萬件藝術品　 - 李八方</h1><p>西九管理局前日先宣佈獲本港收藏家族Brown泵水成立「Brown家族年度購藏基金」，佢哋噚日就已經動用基金，喺香港巴塞爾藝展買咗四件作品，包括金允寧嘅《肚皮彩繪》（Yellow Green with Streaks）、區凱琳嘅《Memento（White Shirt）》、《Memento（She Can't Remember）》、Hassan Sharif嘅《Cotton Rope No. 7》同埋菅木志雄嘅《無題》。</p><p>不得不讚係西九真係獲得好多人出錢支持，佢哋噚日宣佈M+博物館再獲得本港一位匿名慈善家捐贈100萬美元，用嚟購置英國藝術家Antony Gormley嘅傳奇雕塑作品《土地》（Asian Field），呢位特納獎（Turner Prize）得主係當代知名雕塑家，呢件作品動員咗350位來自廣州市東北部象山村唔同年齡嘅人，利用廣東聞名嘅紅土，花咗五日時間創造，當中包括21萬件好似手掌咁細嘅泥塑，極其壯觀。</p></body></html>