<html><header><meta charset="utf-8"><title>轉全職泳手 9月攻亞運歐鎧淳畢業大計</title></header><body><h1>轉全職泳手 9月攻亞運<br>歐鎧淳畢業大計</h1><p>對一眾90後嚟講，畢業等於失業；但對今年5月就喺美國柏克萊大學畢業嘅21歲「美人魚」歐鎧淳（Stephanie）嚟講就冇有怕，皆因佢已經搵到寄託，就係為9月仁川亞運續留柏克萊泳隊練水，兼轉做全職泳手。</p><p>5月戴四方帽好興奮
</p><p>大學主修環境經濟學嘅Stephanie，用「興奮」嚟形容即將畢業嘅心情：「好似讀咗書咁耐，終於告一段落，我暫時冇諗過要繼續讀，只係覺得夠啦；由小學到中學到大學，除咗08年備戰北京奧運停過半年學外，都未試過唔讀書，𠵱家真係好『期待』畢業嗰日，着住畢業袍、戴四方帽嘅情景。」Stephanie將於5月18號行畢業禮，父母已訂定機票去觀禮㖭！<br>品學兼優嘅Stephanie，10年喺嘉諾撒聖心書院畢業，以會考23分直升美國名校柏克萊大學，讀書大部份科目攞A外，兼年年入選柏大校隊參加NCAA（全美大學生泳賽），仲攞咗兩隻冠軍指環。今年3月嘅NCAA，佢已十拿九穩攞到參賽資格，準備第4次落場，同隊仲有新加入柏大嘅倫奧4金得主、有「女費斯」之稱嘅法蘭克琳。</p><p>中學死黨撐繼續游
</p><p>其實Stephanie畢業就算唔做全職泳手，以佢嘅履歷，都唔怕搵唔到工；之但係佢問過好多外人，尤其係一班中學死黨，個個都贊成自己繼續喺泳壇大展拳腳：「我班中學同學都覺得，做嘢幾時都做得，但如果停咗唔練水，就冇得再嚟過，我覺得佢哋講得好啱。」其實除咗一班死黨嘅建議外，去年8月世錦賽歷史性成為香港首位闖入50米背泳準決賽嘅泳手，仲有上月底獲香港游泳教練會頒發「全年最佳女泳員」大獎，都令小妮子對游泳重拾信心：「世錦賽後我嘅信心多咗，好想喺亞運做到一啲近10幾年冇人做到嘅成績，好似包辦個人項目及接力獎牌。」大家拭目以待啦！</p><p>足本收睇《亂噏24》x鄭秀文@杜琪峯；再有卓韻芝！<br>周一至周五《亂噏24》約定你： http://bit.ly/appletalk24  </p></body></html>