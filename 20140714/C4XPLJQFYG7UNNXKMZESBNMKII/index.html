<html><header><meta charset="utf-8"><title>情陷夜中環：再勾引 - 葉朗程</title></header><body><h1>情陷夜中環：再勾引 - 葉朗程</h1><p>雖然面對着很多不同聲音，但這個續集還是要寫，因為原來真的有不少人在期待着結局。有人想睇我點死，有人想睇我點兜，有人純粹想睇戲。沒關係的，無論其他人抱着甚麼心態，故事的結局還是不會變。至於故事孰真孰假，我只能這樣說：選擇只有兩個，第一個選擇是相信她，第二個選擇是相信我。最終你會食邊個餐，純粹看個人口味。葉朗程唯一可以向你保證的是，我那個餐會讓你得到最大樂趣。<br>王迪詩轉身離開之後，我拿着咖啡回到公司，嘗試先集中精神準備早上的會議，但腦海不受控地把剛才的十數分鐘rewind再play back。除非死人冧樓，否則絕不會被私事影響公事，但這趟私事非同小可，因為我今晚就要跟香江第一才女約會。拿起咖啡淺嘗一口，這杯Americano的苦澀百分百真實，我確定剛才的片段不是綺夢。<br>如果人生只能跟王迪詩約會一次，我希望這個晚上能夠完美。No，我不是她的裙下臣，更不是其粉絲，但我純粹有個想法：他朝王迪詩憶起跟葉朗程度過的唯一一個晚上，我希望她將會是一邊呷着她最愛的Earl Grey tea，一邊甜甜的笑着回味每格畫面。Yes，要享受，要甜笑，要回味，僅此而已。</p><p>等足一粒鐘　女神終出現</p><p>對葉朗程來說，要製造一次完美約會，根本沒有難度，但這次的對手是文壇女神，「完美」的定義將會是更高一個層次，我的確有點怯。看看車上的電子鐘，正式駛入蘭開夏道是7時17分。望着前面的路，我已經知道王迪詩玩嘢。蘭開夏道一啲都唔長？我真係唔知蘭開夏道確實有幾長，但驟眼看，整條街最少可以停50部車。車一路開着，不知甚麼時候我已走完整條蘭開夏道，惟有拐一個圈再折返。<br>回到蘭開夏道，我把車停在一旁，打死火燈，下車。我舉頭細看，研究着王小姐到底會住在哪一棟住宅。一個揸筆搵食的女人，真的住得起蘭開夏道？畀盡你，一個月收入四萬好唔好？Alright，就當你五萬啦，九龍塘這個old-rich area，就算真係有一房單位，月入五萬真係住得起？<br>話唔定佢有人包養，話唔定佢可能已經有老公，話唔定王小姐嘅祖屋就正正喺蘭開夏道，又話唔定其實佢住大角嘴，今晚特登搭完紅van再轉綠van然後扮喺蘭開夏道走出嚟。算吧，可能性太多，無謂瞎猜，反正她是否住在蘭開夏道也不會改變她就是王迪詩這個事實。<br>只有街燈照亮着的蘭開夏道，有很多車，很多大廈，間中也有一兩個人走過，但就是沒有九頭身。吃一顆香口珠，望望手錶，才發覺已經是7時58分。我不是儍的，一早做好心理準備這個女人就是要狠狠的耍我一次。來來回回踱步，再看錶的時候，時間是8點10分，再唔走，我覺得有少少對唔住自己，決定撇。<br></p><p>啟動引擎，戴安全帶，望倒後鏡，左手輕按一波，準備踩油。Wait a minute，倒後鏡！我再看倒後鏡，真的沒有眼花，從遠處徐徐走來的，就是她。我趕忙關掉引擎，開門下車，轉身回望，Daisy的身影走得更近。一襲黑色背心裙，腰間位置有個簡單的白色圖案，穩陣中盡見品味。很快，王迪詩已經走到我面前，我們之間大概隔着兩個身位。<br>「等咗好耐？」王迪詩微笑着問，一個天真的微笑。我望着她的眼睛，她沒有迴避。「Honestly，等咗好耐，耐到你唔信。」Daisy始料未及，想一想說：「唔好意思，咁今晚使唔使我請你食飯？」除咗我阿媽之外，我唔會畀女人請我食飯，請。我打開車門，示意她可以上車。改裝過車內的座椅，所以一般女士上車會比較狼狽，但王迪詩的動作竟然可以這樣的優雅，難以置信。<br>坐在車上，我要爭取時間出招。要討好一個女人，最簡單嘅戰術就係讚佢靚。一個「靚」字的威力可以很驚人，你讚完一個女人靚，你可以話佢貪慕虛榮水性楊花，而佢都唔會好嬲你，因為她仍然會徹底沉醉在那個「靚」字裏。調番轉，你試吓話一個女人醜，我保證，無論你之後點樣讚佢溫柔體貼孝順賢淑都好，佢都會憎你一世，因為她只會記得自己「醜」。但面對着王迪詩，那個「靚」字說不出口，因為佢真係靚。你讚一個公認嘅靚女「靚」，佢開心極有個譜。既然係咁，唯有用plan B。<br></p><p>世紀之吻　餐廳侍應呆了</p><p>「有冇吹住你？」我嘗試打破沉默。「我ok。」她說，聲線溫柔。聽唔聽歌？「你鍾意啦。」我在駕駛盤按兩個掣，音樂開始。唱機播的是Mozart Violin Sonata in B flat，唔好問我即係乜嘢，我都唔知係乜嘢，淨係知道王迪詩最鍾意聽。正在拉奏的是Perlman，又是王小姐最喜愛的小提琴家。<br>「你鍾意Perlman？」我鍾意Spiderman。「呢個gag會唔會爛咗啲？不過你都做咗好多功課喎。」王迪詩笑着說。我唔習慣無備而戰，我說。「食餐飯，使唔使講到咁誇張？」點解你會應承同一個陌生人食飯？「有陣時個人時運低，懵懵懂懂，做出嚟嘅決定連自己都未必解釋到。」Amazing，不愧是才女，三言兩語已經是一個充滿詩意的理由，現今從政的人可借用。<br>半小時的車程，曖昧的氣味竟然開始在細小的車廂醞釀，是時候打開車門透一透氣。到達上環，我把王小姐帶到一家日本餐廳。整家餐廳只有幾個座位，我用很多人情才可以臨急臨忙跟朋友交換到在這裏的兩個位置。「呢度食海南雞飯？」才女，葉朗程同王迪詩食嘅第一餐飯，如果係食海南雞，你覺得呢個情節聽落會唔會怪咗啲？「你講大話呃我。」Daisy帶點撒嬌說，我有啲企唔穩。驚喜同謊言，有啲分別，我說。<br></p><p>我們在sushi bar前面平排而坐，唔使點菜，呢度全部師傅發辦，冇得揀，唯一可以話事的，是酒。「你要揸車喎。」她說。我預咗留架車喺度過夜，我說。「擺喺條街到聽日？唔會抄牌？」抄牌三百二，用320蚊就可以同王迪詩飲一晚酒，太抵。Daisy 望着不同款色的清酒，裝作聽不見。<br>原來才女都有弱點，那就是酒量極淺。來到第四道前菜，Daisy已經滿臉通紅，但紅得很有女人味。「你到底點證明自己係葉朗程？」Daisy在我耳邊輕聲問。Well，下一篇周記，我就寫你。「點寫？」Daisy用一個迷人的眼神問。寫你，梗係要由衣着寫起。「Sounds right，記住要寫我對鞋。」Jimmy Choo？「梗係唔係啦，係Christian Louboutin。」乜話？她從手袋拿出一支筆，把Christian Louboutin寫在餐巾上。<br>「仲會寫啲乜？」她繼續問。不如，寫我哋錫。「無中生有，我冇同你錫，你可以寫啲乜？」我想一想說：「我望着坐在我左邊的王迪詩，然後微微傾前。」我真的稍稍傾前，Daisy竟然沒有向後迴避。「王迪詩沒有迴避，我們四片嘴唇的距離，就只剩一吋。」她望一望我的眼睛，再望一望我的嘴巴。「我們兩個近距離互相打量着，整個畫面讓人心跳加速，就連我們身後那個端着壽司的侍應，也在等待着這個世紀之吻。」<br>Daisy望一望後面，就見到那個侍應真的不知如何是好地站着。王迪詩望一望我，我又望一望她，大家也忍不住笑出來了。<br>（完）<br><br>葉朗程</p></body></html>