<html><header><meta charset="utf-8"><title>求驗客手記：歐霸決賽負西維爾賓菲加難破魔咒</title></header><body><h1>求驗客手記：歐霸決賽負西維爾<br>賓菲加難破魔咒</h1><p>一次半次可能係巧合，連續出現8次睇怕都好難唔信邪。賓菲加喺周三歐霸盃決賽同西維爾踢足120分鐘都冇波入，到互射12碼以2:4飲恨，連續兩年喺呢項賽事決賽飲恨。上年已經講過賓菲加中咗「古特曼魔咒」，逢打入歐戰決賽都冇運行，到今年已經係第8次全部應驗（見附表）。<br>古特曼（Bela Guttmann）係邊位？話說呢位已經過咗身超過30年嘅匈牙利教練喺1959年帶領波圖贏葡萄牙頂級聯賽冠軍之後，就過檔去賓菲加執教，好快到61同62年就幫球隊連贏兩屆歐冠盃錦標。之後佢同球會突然決裂，有一個說法係話賓菲加冇兌現承諾發放獎金畀佢；另一講法係古特曼覺得有成績就應該加人工，主動走去要求點知被拒絕，最後就係佢離咗隊，仲狠落咗個詛咒「100年之內賓菲加都唔會喺歐戰贏冠軍」。</p><p>古特曼百年詛咒應驗</p><p>賓菲加俾你搞一搞就慘咯，63年再打入歐冠盃決賽輸畀AC米蘭，之後到今年歐霸盃已經係第8次打入歐戰決賽。賓菲加想喺今季做4冠王嘅美夢已經玩完，惟有希望喺周日葡盃決賽可以贏到里奧艾維，做本土3冠王安慰吓。<br></p><p>互射12碼輸2:4</p><p>講番周三場決賽，賽前已被睇高半線嘅賓菲加，整體形勢比西維爾好，但就係入唔到波。賓菲加喺互射12碼先後有奧斯卡卡度素同洛迪高摩連奴射失，西維爾就4射全中贏4:2封王。主帥謝蘇斯賽後話：「我哋喺呢場波越踢越好，有好多埋門機會，𠵱家惟有好好備戰星期日另一場決賽喇。」賓菲加連衰8次，睇怕唔信邪都唔得，我求大俠建議佢哋不如燒下香做番場法事去消除古特曼嘅怨氣，如果唔係就要等多48年先有機會贏歐戰冠軍。</p></body></html>