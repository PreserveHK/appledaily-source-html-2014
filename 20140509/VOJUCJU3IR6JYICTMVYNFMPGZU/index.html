<html><header><meta charset="utf-8"><title>楊思琦徬徨　女兒開刀切瘡</title></header><body><h1>楊思琦徬徨　<br>女兒開刀切瘡</h1><p>楊思琦在2011年搭上香港跳水隊前成員吳帥，狠飛九年拖友李泳豪，事後吳帥被踢爆是空心老倌兼在內地有正室，矇查查做了小三的思琦未婚懷孕匿埋在美國生女，最後決定揮慧劍斬情絲，做單親媽媽獨力撫養囡囡，與吳帥劃清界線。</p><p>唔再輕信男人</p><p>日前思琦接受訪問，罕有大談與吳帥的關係，外界覺得女兒Krystal激似吳帥，思琦毫不介意，坦言不理會別人看法。問到與吳帥有否聯絡時，她說：「冇搵過我，亦冇聯絡，阿女𠵱家仲細冇問過，但如果長大後問到，我都會解釋畀佢聽。」<br>思琦表示目前只做好媽媽角色：「之前嘅事對我打擊好大，我𠵱家唔會咁易再信男人，獨力湊女係好辛苦，但呢個係我嘅選擇，亦會勇敢面對，努力工作，務求令囡囡喺舒適環境下成長。」不過提到如果吳帥想見女兒時，思琦說：「講呢啲？唔講呢啲嘢啦！」 <br></p><p>連腸拳頭般大</p><p>訪問中思琦自爆囡囡Krystal去年患過大病，要開肚切腸，她憶述接獲醫院來電，要簽紙做手術一刻：「我真係好徬徨，好無助，仲驚到攬住個女狂喊。醫生打開佢肚仔，先知原來有個拳頭咁大嘅膿瘡喺入面，個瘡黐住啲腸，最後要膿瘡連腸一齊切走。」見到囡囡皮肉之苦，當然不好受，她說：「當時有一刻諗過，如果身邊有個伴可以分擔吓都幾好，但現實係冇呢個人。」<br>最近有傳7月約滿無綫的思琦，被嫌棄形象插水，踢出經理人部門，大幅減人工，昨日本報記者曾致電思琦，但至截稿未獲回覆，不過思琦昨日在微博貼上到內地出席婚宴獻唱的相片，為了撫養女兒，相信她不介意頻撲到內地夜場登台賺外快。<br>撰文：張曦彤</p></body></html>