<html><header><meta charset="utf-8"><title>Prof J財技特訓班：𥄫實新股惠生 - 徐燦傑</title></header><body><h1>Prof J財技特訓班：<br>𥄫實新股惠生 - 徐燦傑</h1><p>中國湖南省常德市最大嘅豬肉供應商之一惠生國際（1340）於香港上市，Prof J當然要𥄫一𥄫！以2012年嘅收益嚟睇，惠生名列常德市第一位、湖南省第三位同中國2,400個大型屠宰場的前20位，都算有angle！<br>阿爺政府頒布咗《全國生豬屠宰行業發展規劃綱要（2010至2015年）》同一系列政策，一句講晒：「淘汰低產能」嘅屠宰場、整合生豬養殖同屠宰行業，仲支持協助大型現代化屠宰場。<br>預計淘汰低產能同產品質量唔多掂嘅屠宰場，湖南省大型屠宰場嘅市場位置（特別係A類生豬定點屠宰企業）將得到進一步肯定，數目要由2015年前減到得番120間，行業整合對大型養殖場同屠宰場就非常着數。</p><p>屠宰場獲政府認可</p><p>惠生做生產豬肉產品同銷售的業務，其營運包括生豬繁殖及飼養，以及生豬屠宰，擁有自家品牌商標「歪脖脖」，即係我哋講嘅「一站式」。<br>除咗擁有龐大嘅屠宰能力，佢哋嘅屠宰場同加工廠綜合設施，係常德市政府認可嘅12家「A類合格生豬定點屠宰企業」之一，亦係唯一獲政府認可嘅定點屠宰場。惠生分別以質量管理同食品安全攞咗ISO9001同ISO22000嘅認證，基本面齊晒! <br>要捉住整合同擴展機遇（都係嗰句），興建新生產基地同新養殖場並聘請更多育肥飼養戶就事在必行，進一步擴充集團嘅繁殖同飼養能力同屠宰及加工能力；用優質肉嘅品質量、品牌同規模嘅優勢，加速發展自家主場品牌店，增强冷鮮肉嘅分銷鏈，生產新下游產品，豐富產品種類，提升覆蓋並進一步拓展市場。睇吓故事發展先！</p><p>徐燦傑<br>中國銀河國際財富管理主管<br>本欄逢周三刊出</p></body></html>