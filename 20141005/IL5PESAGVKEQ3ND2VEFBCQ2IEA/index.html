<html><header><meta charset="utf-8"><title>大棋局：2015大時代（三） - Mr. Tregunter</title></header><body><h1>大棋局：2015大時代（三） - Mr. Tregunter</h1><p>夏慤道發出催淚彈第二日，中國外匯交易中心宣佈人民幣兌歐元喺銀行間外匯市場可以直接交易。<br>人民幣要國際化，香港嘅角色非常重要而且係首位，因為人民幣唔可以自由兌換。外匯進入中國後要交畀央行，機構可以自己留部份，叫做「外匯留成」，一般可保留25至30%，部份如軍工部門可以留100%，後來改為結匯，但原理相近。<br>冇上繳嘅外匯喺金融機構之間流傳，就叫銀行間外匯市場，中間要經過中國外匯交易中心交割。所以呢個係一個在岸市場，如果在岸嘅歐元唔夠多，實際作用就唔大，定價或會因為交投太少而同國際牌價有差距。2014年上半年全球人民幣兌歐元交易額係1,104億元人民幣，兌美元則達到12.2萬億元人民幣，估計歐元在岸交投量唔會大。<br>近年人民幣國際化嘅步伐越來越快，點解咁急？</p><p>香港角色重中之重</p><p>一隻貨幣算唔算可自由兌換，《國際貨幣基金協定》有規定，港紙係其中一隻可自由兌換貨幣。於是出現一種情況，人民幣喺國際間唔可以自由兌換，但用嚟兌港紙香港要硬食，所以只要經過香港，人民幣可以去到全世界。<br>喺咁樣嘅情況之下，香港嘅GDP雖然佔全國比例不斷下降，但對中國而言仍係重中之重。除咗呢樣，以下根據國際清算銀行、金管局、貿發局、路透社、《華爾街日報》等等簡單歸納幾點：<br>‧2013年香港吸納直接外來投資770億美元，全世界排第四（美國1,240億美元、中國1,240億美元、俄羅斯790億美元）。<br>‧香港係中國最大嘅海外直接投資來源地，截至2013年底，來自香港嘅實際利用外資總額為6,646億美元，佔全國的47.7%。<br>‧香港係中國最重要離岸集資中心，截至2013年底，797間內地企業喺香港上市，總市值1.8萬億美元，佔市場總值56.9%。<br>‧由1993年起，內地企業喺香港發行股票集資超過4,000億美元。<br>‧香港係僅次於倫敦同紐約嘅全球第三大金融中心。<br>‧香港係世界第五大外匯交易中心同最大人民幣離岸交易中心，人民幣每日交易量近500億美元，支付量佔全球72%。<br>‧香港銀行對中國貸款總額2.87萬億港元。<br>‧2013年，香港發行嘅人民幣計價債券達1,170億元人民幣。<br>‧香港係中國最重要嘅轉口港，2013年，香港62%轉口貨物原產地係中國，55%目的地係中國。<br>‧2013年，香港貿易總值9,770億美元，相當於全球貿易總值18.8萬億美元嘅5.2%。<br>‧香港法律同稅制建全，3,700間海外公司嘅大中華地區總部喺香港。<br>‧2014上半年，投資銀行喺香港獲得近5億美元佣金，相當於喺新加坡、韓國同馬來西亞同期獲得佣金嘅兩倍。<br>從客觀數據可以見到香港對中國非常重要，而且中長期內都冇可能搵到另一個地方代替。中國面對最大嘅問題，係美元正在轉強，而中國經濟卻走緊下坡。在〈美國會加幾厘息〉*一文內提過，美國加息幅度唔會多過6厘，所以真正威脅唔係加息，而係美元強勢。人民幣國際化時美元轉強，如果人民幣唔能夠保持強勢，外資就好容易流出中國，香港喺呢個時候就顯得更加重要。除非中國準備鎖國或權力鬥爭引發其他問題，否則香港唔可能出現如六四鎮壓。<br>（待續）<br><br>Mr. Tregunter<br> http://hk.apple.nextmedia.com/financeestate/art/20140725/18811241 </p></body></html>