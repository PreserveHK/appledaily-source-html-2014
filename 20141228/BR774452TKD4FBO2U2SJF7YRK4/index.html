<html><header><meta charset="utf-8"><title>周日娛覽王：群星許願　運轉15</title></header><body><h1>周日娛覽王：群星許願　運轉15</h1><p>「I'm just齊昕」話Model好似做……咁，其實她沒有說錯，要躋身演藝圈發展事業，往往不似預期。回望2014年，圈中有不少藝人並不如想像般風光，瘦過部電單車的衞蘭，開完兩場演唱會仍然前途未卜；官事纏身的江若琳，雖轉戰賺人仔，但「祖家」香港的人氣插水；趙頌茹（Yu）被家暴，小三更介入離婚；亞視藝員被拖糧，惟有捱住過冬。雖則看似黑氣纏身，但還有4天便踏入2015，時來運轉，否極泰來，唔到你唔信，希望在明天嘛！<br>撰文：盧妹、黃曉妍、卓寶花</p><p>阿Yu　兩女開心</p><p>雖然阿Yu面對婚姻失敗，但意外為事業帶來另一番天地，加上已是兩女之母，她的新年願望相信亦是所有媽媽的心意：「我想將來我兩個女都過得開心同圓滿，日日都係Sunshine Day！」</p><p>江若琳　做埋導演</p><p>自發生合約糾紛後的江若琳事業大插水，所以她寄望新一年：「想去英國報讀導演課程，遲啲自己拍部戲叫《重見天日》，大家明白點解啦。如果未搵到投資者，自己做埋攝影先。」</p><p>衞蘭　快快拍拖</p><p>明年2月約滿，至今未獲老闆黎明傾續約，雖然她多次直言好想傾，但講到新年願望，排首位竟然係拍拖：「願望係遇到另一個對象，因為我好想拍拖！至於音樂方面，我想可以自由做音樂。」</p><p>劉心悠　完成賽跑</p><p>「希望可以順利完成馬拉松比賽，因為2014年嗰次唔係太順利，天氣凍又冷親，所以新一年想冇意外咁完成。我跑第2年時承諾自己，連續10年參加10公里賽事，今次將會係第9次。」</p><p>蔡國威　準時出糧</p><p>「希望所有員工，唔止亞視，全港打工仔都出糧期準、薪酬高，亞視電視可以繼續長做長有。」</p><p>劉錫賢　人人有工</p><p>「希望世界一切美好，人人安居樂業。呢個世界太多紛爭，希望人人有份好工作、好收入。」</p><p>黃集鋒　分享歡樂</p><p>「希望人人有工開、有錢賺。喺2015年繼續帶多啲歡樂同開心畀大家，喺事業上發展越來越好。」</p><p>雨僑　揸車醒啲</p><p>「希望手車越來越好，今年考咗車牌，仲係好渣，覺得上highway直頭會死，泊車嗰陣隔籬左右好危險。」</p><p>何佩瑜　大開殺戒</p><p>「2015年我要成魔！我好鍾意一啲好Dark、陰沉或殺人角色，因為未試過，希望新一年拍多啲戲。」</p><p>蔚雨芯　媽媽康復</p><p>「拍多啲劇、唱多啲歌，最緊要自己同父母健康。14年發生咗唔開心事，希望媽媽早日康復、爸爸生性。」</p><p>陳爽　日夜滿足</p><p>「我個B啱啱出世兩個月，日夜癲倒，不過我好enjoy日做夜做，希望大家新一年，無論日夜都滿足開心。」</p><p>梁漢文　開騷順利</p><p>「第4個紅館騷出年8月舉行，而我、蘇永康、任賢齊同黃家強下年另有大型演出，希望帶畀大家開心。」</p></body></html>