<html><header><meta charset="utf-8"><title>隔牆有耳：卡片蘇曾經食波餅失明 - 李八方</title></header><body><h1>隔牆有耳：<br>卡片蘇曾經食波餅失明 - 李八方</h1><p>快活谷獅子會噚日搞午餐會，做過10年會員嘅蘇錦樑局長都畀面出席，賣口乖話好似返屋企咁親切，仲講笑話獅子會多啲邀請佢，佢應該會肥肥白白，比譚志源局長更「巨體」喎！佢重提十幾年前代表獅子會踢波，食咗對方一個波餅，有隻眼突然睇唔到嘢，嚇到佢即刻問隊友：眼球仲喺唔喺度？最後瞓咗四日醫院先恢復視力，所以好明白盲人活喺黑暗世界嘅恐懼，怪唔得佢成日做支援盲人嘅公益活動，例如同失明樂隊同台jam歌、做領跑員帶盲人由天水圍跑去屯門。卡片蘇嘅副局長梁敬國都有出席，一入場就被一眾獅子會高層圍住寒暄，笑佢呢排做咗大紅人，終於有人識佢嗱。</p><p>【壹錘定音】星期一至五，早上8點開咪！<br> http://hk.apple.nextmedia.com/livestream/channel/lishow <br> <br>立即更新Android《蘋果動新聞》app<br> https://bitly.com/appledailyandroidapp  </p></body></html>