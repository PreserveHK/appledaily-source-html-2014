<html><header><meta charset="utf-8"><title>體壇拾趣：張德培外父相恨生仔</title></header><body><h1>體壇拾趣：張德培外父相恨生仔</h1><p>「頭皮？No way！」嘅張德培（Michael）又嚟啦，噚日喺香港出席一間健身中心委任佢做亞洲區榮譽大使嘅記者會，眼前42歲嘅Michael，除咗頭髮稍為稀疏外，身形keep得唔錯，佢大賣口乖話全靠細自己12年嘅太太（Amber）同兩個活躍囡囡嘅功勞，講到前1哥費達拿上星期啱啱添咗兩個囝囝，Michael有啲葡萄味，因為計埋自己哥哥張君培嘅4個女，張家一門生咗6個都係囡，佢大爆70幾歲嘅父母恨抱孫仔恨到流口水！</p><p>羨慕費達拿添丁</p><p>「我覺得費達拿生完孖女後再生孖仔，真係難以置信，比攞大滿貫仲難！我父母都想我哋追個仔，我同Amber會再生，若然再係女也冇所謂，𠵱家兩個女（3歲Lani、1歲Maile）都好可愛，成日走嚟走去，要我追餐死，想肥都難。」難怪Michael話𠵱家160磅嘅體重同以前打職業賽時差唔多啦。<br>已經有4年冇嚟香港嘅Michael，噚日吸引半百內地及本港記者到場，近日佢愛徒錦織圭成績好好，世界排名升至新高嘅第9，間接令Michael人氣急升。佢今晚出席完健身中心活動後，聽日或會帶囡囡去海洋公園，下周日（18號）就飛去巴黎同錦織圭會合，準備本月底嘅法國網球公開賽，佢話愛徒有贏大滿貫甚至做世界1哥嘅可能，但唔係𠵱家，佢期望錦織圭喺法網可以入8強：「錦織圭嘅背傷唔太緊要，下星期會同佢備戰，目標先定8強，再睇佢能走幾遠。」</p></body></html>