<html><header><meta charset="utf-8"><title>甘比七連霸　陪大劉迎新年</title></header><body><h1>甘比七連霸　陪大劉迎新年</h1><p>【灣仔君悅酒店】大劉劉鑾雄前晚如往年到灣仔君悅酒店出席除夕倒數派對，甘比再度冧莊以女主人姿態陪伴，繼續得寵。大劉同長女劉秀融、甘比拖實囡囡秀樺同車而嚟，甘比着白色皮草外套、戴后冠裝飾，悉心打扮，盡顯「劉后」地位。其實自07年除夕開始，甘比已經係大劉倒數鐵腳，僅前年呂麗君同甘比分上、下半場現身，不過倒數時刻都係甘比留低。<br>而李嘉欣再度同舊愛大劉同場碰面，不過嘉欣選擇同老公許晉亨喺秘道步入君悅ballroom，之後先喺微博貼佢同亨亨面貼面嘅相。<br>賭王四房梁安琪帶埋四個子女，以及長房超英齊齊迎新年。四太梁安琪同次子猷亨接受訪問時話：「13年尾跟住14年年頭，由年尾好到年頭，年頭好到年尾。」</p><p>四太趕咀賭王
</p><p>四太喺倒數前離開，問佢係咪趕住會賭王睇煙花，佢幽默咁話：「返去，佢啱啱瞓醒，返去咀得唔得，一定要睇煙花咩？」再問會唔會為賭王煮大餐，梁安琪笑住話：「冇，清清哋，先可以1314（一生一世）。」<br>四房長女超盈着性感低胸開衩裙嚟，由於步伐太大不慎露底，差不多倒數前，佢同胞妹超欣、王愛倫個仔林建億喺大堂有講有笑咬耳仔，佢細佬猷君就拖實西班牙籍女友Francesca倒數。猷君同猷亨倒數後，就同朋友到中環夜蒲，直掃安慶台Play及蘭桂坊Volar，見到被追訪，兩個人都大方祝新年快樂。<br>採訪：林嘉慈、藍文浩<br>攝影：陳俊強、朱志聰</p><p><br>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>