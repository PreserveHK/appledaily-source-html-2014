<html><header><meta charset="utf-8"><title>呂中豪傑：布歷治冇陰影晒婚照 - 呂晨</title></header><body><h1>呂中豪傑：布歷治冇陰影晒婚照 - 呂晨</h1><p>正所謂「朋友妻，不可窺」，經歷過「友妻門」事件嘅布歷治就最了解。呢位𠵱家效力英冠雷丁嘅後衞效力車路士期間，曾被隊中好友泰利偷嗒模特兒女友佩龍塞爾，醜聞震驚球壇。不過布歷治一早已經重新上路，而且生活得不知幾好，近日布歷治太太、氣質女歌手法蘭姬更加喺網上大晒甜蜜婚紗照，一眾剩女提防慎入呀！<br>一對佳人今年7月結束4年「愛情長跑」步入教堂，當時更加有半歲多嘅囝囝一齊分享喜悅。法蘭姬放上instagram嘅黑白婚紗相中，兩人仲一齊錫錫愛子Parker，幸福到呢。雖然女神多數都鍾意留長髮令sexy度提升，但短髮嘅法蘭姬着上設計毫不花巧嘅婚紗，戴上簡單嘅珠花頭飾已經明艷照人，絕對係短髮界靚女代表。<br>而着上紳士3寶：西裝褸、西裝背心同西褲3件頭西裝嘅布歷治就……英倫風型男欠奉，真係老襯咁嘅樣囉。<br><br>文：呂晨<br>以女性角度看球星新聞，唔用眉筆用原子筆寫低球壇百態！</p></body></html>