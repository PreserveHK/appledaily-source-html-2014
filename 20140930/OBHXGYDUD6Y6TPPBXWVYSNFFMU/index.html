<html><header><meta charset="utf-8"><title>股場放大鏡：自由行倘變九倉最傷 - 歐陽風</title></header><body><h1>股場放大鏡：自由行倘變九倉最傷 - 歐陽風</h1><p>2012年已經講過狼英一旦做特首，「東方之珠」將會晦暗無光，無奈當時唐唐醜聞被炒作得太緊要，很多人忽略了被狼英上位後果有多可怕。一句講晒，奸邪之徒有樣你睇。<br>佔中提早發生，警醒大家特區現政權已經對港人踩到上心口；對投資市場而言，則要留意炒作資金可能會趁機提早離場，即使只是暫時性撤退。過去幾個月市場資金炒作股仔炒得開心又放心，皆因滬港通開通在即，有國內資金參與，斷估市場唔會咁快冧檔，然而佔中令滬港通隨時出現變化。<br>除了滬港通可能有變，自由行政策亦隨時有變，現在內地媒體已經在扭曲新聞說香港秩序大亂，十一黃金周有意來港的旅客隨時縮沙；中國政府最怕的不是內地人來港受傷，而係內地人來港看到港人理性追求民主的真相！內地人邊有得睇香港真正新聞？實地視察就最好。</p><p>海港城時代廣場恐貶值</p><p>假如佔中運動遍地開花，中國政府勢必減少自由行配額以至停止審批自由行來港，以免將本港的消息向內地一傳十、十傳百，這對於零售股自然大受打擊，而以尖沙咀一帶零售物業為主、零售地產業務佔比最多的九倉（004）亦將直接影響其盈利。<br>九倉目前內地業務佔近一半，其餘大半來自本港投資物業，中期業績顯示，九倉總資產包括2,696億元的投資物業組合，佔集團總營業資產69%，當中海港城和時代廣場估值合共已逾1,900億元，國內旅客收益大跌，對其盈利及NAV影響自然最大。<br><br>歐陽風</p></body></html>