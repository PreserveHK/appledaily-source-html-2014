<html><header><meta charset="utf-8"><title>大棋局：加息樓市跌唔跌 - Mr. Tregunter</title></header><body><h1>大棋局：加息樓市跌唔跌 - Mr. Tregunter</h1><p>討論息口同樓價關係時，好友話90年代10厘息，樓市照升；淡友會話千禧年後一路減息，樓市照跌。如只割某一時段睇，隨時都可以搵到加息時樓市升，亦搵到樓市跌，因息口只係影響樓市眾多因素之一。又會有人話唔可以用息口去估樓市。以上三論係近年最常見嘅，但都犯咗一個毛病，就係欠缺程度。息口對樓市影響有程度之分。討論1997年樓市講息口係儍嘅，因冇王管任炒，朝早買完晏晝已摸貨出去，10厘息關我乜事？當時炒嘅力比息口嘅力大，人人預期炒一轉所賺多過畀息。當時息口對樓市嘅影響程度較細。<br>今時環境唔同，而家冇得炒，追貨以用家同長線投資者為主。用家追貨要睇收入同供款比例，投資者買貨要睇回報，呢兩項都係對息口敏感，故可以推斷此時息口對樓市嘅影響程度較大。有人會話自住用家跌一半都唔賣，咁邊有得跌？某富豪曾經講過價格係由市場參與者決定，但同樣原理，跌一半都唔賣嘅人亦非市場參與者，因為任何商品嘅價格都係邊際價格，即最後一口價就係市價。所以要估加息時樓價跌幾多，唔係睇有幾多人唔賣，而係睇有幾多人賣。<br><br>Mr. Tregunter<br>本欄逢周五刊出<br><br>註：作者為《地利根德閣》blogger，著作有《樓市撈底攻略》</p></body></html>