<html><header><meta charset="utf-8"><title>翻拍經典　梁家輝Chilam拱照張家輝做跛豪</title></header><body><h1>翻拍經典　梁家輝Chilam拱照<br>張家輝做跛豪</h1><p>麥當雄與蕭若元於91年炮製的電影《跛豪》，找來呂良偉增肥40磅演跛豪，當年叫好叫座，如今王晶計劃5月底翻拍這部戲，男主角跛豪就換上張家輝飾演，至於梁家輝則接舊版的曾江棒，飾演呂樂探長，而坤哥（肥波）及毒玫瑰分別屬意張智霖及孫儷演出。新版除江湖恩怨情仇外，跛豪與幾位女演員的感情戲也是拍攝重點。</p><p>張家輝去年主演的《激戰》及《掃毒》在中港兩地票房都很驕人，連帶片酬作了幾級跳，片酬加至1,200萬，但依舊有很多公司找他合作，最近王晶正大力游說他演出新版《跛豪》。當年呂良偉為演這角色，增肥足足40磅，到底家輝要不要增肥演出呢？王晶昨強調新版《跛》片劇情會有很大改動，舊版主要講述60年代至70年代的大毒梟吳錫豪（跛豪）的生平及事蹟作為人物事件背景題材，當時為增加話題性，還要求主角增肥。但新版就肯定不會要求張家輝變大肥佬，而呂樂則由梁家輝演出，其他演員還有張智霖、孫儷及小宋佳等。</p><p>跛豪</p><p>跛豪一角，呂良偉當年增肥演出中年跛豪，但張家輝於新片免役。</p><p>呂樂</p><p>曾江當年演的呂樂備受讚賞，相信影帝級人馬梁家輝會不負眾望。</p><p>肥波（坤哥）</p><p>鄭則士的肥波一角甚出位，張智霖因身形問題改名為坤哥。</p><p>跛豪老婆</p><p>葉童當年演繹跛豪老婆性格夠立體，未知做慣甄嬛的孫儷有何突破。</p><p>肥波情婦楣楣</p><p>葉子楣的波霸身形當年震撼大銀幕，小宋佳接棒未知可夠本事。</p><p>毋須增磅演出</p><p>張家輝繼《激》後再度挑戰自己，不過今次不是挑戰體能，而是考驗演技，他昨接受電話訪問時說：「王晶搵我演呢個戲時，我覺得幾有挑戰性，好彩佢話唔使增肥，如果又要我肥幾十磅點拍，我就唔敢接，因為上次拍《激戰》又增肥又減肥，對身體好傷，我仲食緊中藥調理身體！𠵱家王晶話新版跛豪會着重內心戲描寫多啲，以另一個角度去拍呢個人物，應該同以前我演過啲角色有唔同，應該會好玩！」<br>最近還在趕拍卓韻芝新片《失戀急讓》的家輝，今年工作頗忙，找他拍片的公司越來越多，家輝說：「完咗卓韻芝部戲，4月又要開始為我自己導演部鬼片做宣傳，5月底可能要接《跛豪》，之後仲有四部戲選擇中，但我冇可能有時間接得晒，可能都要推戲！」據悉家輝拍完《跛》片，之後會接演林超賢執導的賊王鬥智片，11月有可能會接演一部陳木勝執導、與黃渤合演的動作片，加上樂視與博納公司也有片約找上門，看來家輝想放長假休息都好難！</p><p>加重感情戲份</p><p>至於王晶表示一直很留意跛豪，他認為新版還可以有很多故事來拍，經過考慮後，他不會要求張家輝增肥：「其實跛豪本身都唔係肥，𠵱家張家輝身形都OK，我覺得唔需要刻意去增肥拍，而且今次係想加強戲劇性，除咗江湖激烈鬥爭外，仲會加重跛豪同幾個女人之間嘅感情戲。因為係合拍片，幾位女角都會搵內地女演員，心目中想搵孫儷做毒玫瑰，又或者會搵小宋佳演其中一角。」<br>問到為何有意重拍《跛》片？王晶笑說：「其實係因為同張家輝傾合作，佢話好想演梟雄角色，咁我諗諗吓，覺得跛豪呢個人物幾啱佢做，而且我哋今次會多拍人性面，咁佢會有好多演技發揮機會。上次蕭若元拍跛豪搵陳慎芝畀料，我今次一樣係搵番佢畀料，不過新版會減少色情同粗口場面，而人物角色同舊版都會有啲出入，好似舊版鄭則士演嘅肥波，我想傾張智霖做，但佢一啲都唔肥，所以新版佢會改名做坤哥。」<br>採訪：鍾國仁</p><p>【影壇寵兒】張家輝片約排到年底</p><p>近年開拍的電影中，多數找張家輝、古天樂、劉青雲及杜汶澤等孭飛，當中家輝今年的檔期更排得勁密。<br><br>（拍攝中）<br>卓韻芝執導愛情喜劇《失戀急讓》<br>演員：鄭秀文、黃子華及Angelababy。<br><br>（8月）<br>林超賢執導的賊王鬥智電影<br>演員：原先與梁朝偉合演，但偉仔辭演。<br><br>（11月至12月）<br>陳木勝執導的警匪片<br>演員：黃渤</p></body></html>