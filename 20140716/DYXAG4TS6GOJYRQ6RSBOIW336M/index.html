<html><header><meta charset="utf-8"><title>異動空間：億和六折大酬賓 - 魏力</title></header><body><h1>異動空間：億和六折大酬賓 - 魏力</h1><p>異動空話咁快嚟到7月中，美股開始踏入業績期，花旗率先開個靚頭，次季盈利勝預期，帶動道指升逾百點。市場人士話道指位高勢危，美國經濟仍有隱憂，企在萬七點危危乎，魏力想提醒一下戰友們，美國巨企業務遍佈全球，本土唔掂都仲有海外吖，QE收水當然影響投資氣氛，但換個角度講，美國經濟頂得住，聯儲局先敢行呢一步。<br>港股業績期亦將在7月底開始，8月進入高峯，早前介紹過嘅億和（838），早於5月底發盈喜，首四個月的盈利，已超越去年全年的5,500萬銀，按比例推算，上半年有機會賺多過8,000萬銀，呢個數字已經貼近2011年的成績，而當日的股價大概係3蚊，即係現價係六折酬賓喎。<br>講番基本面，公司嘅新模具生產基地已經投入營運，汽車零部件的產量在2013年下半年大幅回升，勢頭更延續至今年，亦係早前發盈喜嘅原因，相信公司在8月公佈業績前會再發盈喜。不過近日股價走勢較為反覆，更一度跌穿中期升軌，真係少啲信心都坐唔穩，魏力相信呢個只係莊家短線壓價的伎倆，現價買入，可以博佢再發盈喜，目標先睇2蚊，如有信心揸到業績，終極目標3蚊也不是夢。</p><p>魏力<br> http://www.facebook.com/2012jason </p></body></html>