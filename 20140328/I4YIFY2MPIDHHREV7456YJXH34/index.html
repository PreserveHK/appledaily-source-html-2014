<html><header><meta charset="utf-8"><title>四大惡習　夜晚眼光光</title></header><body><h1>四大惡習　夜晚眼光光</h1><p>【本報訊】眼光光到天光？港人失眠情況普遍，10個人中有一個長期「瞓唔到」，女性較多，年齡越大失眠機會越高。香港睡眠醫學會榮譽秘書林少萍醫生表示，除壓力及緊張外，港人四大惡習也會加劇失眠情況。偶爾兩、三天難入睡毋須過份緊張，若長期失眠應尋找根源對症下藥。耆康會「長者優質睡眠服務計劃」，設計中藥甜睡香囊及耳穴療法，改善失眠症狀。<br>記者：嚴敏慧</p><p>上床等瞓數綿羊
</p><p>明日要早起，早點上床，合上眼休息也好。林表示，上床「等瞓着」大錯特錯，只會越等越「瞓唔着」，「喺張床度碌，越碌越心急，一路望住個鐘都未瞓着，焦慮感上升，反而更瞓唔着」。<br>林稱，數綿羊只會越數越醒，因會害怕數錯，變得更加專注去數，不能放鬆入睡。她建議，若躺在床上過半小時仍無睡意，應離開睡床，「到梳化坐坐，等個人平靜，唔好催自己瞓覺」。<br></p><p>睡前做家務運動
</p><p>越攰越好瞓？不少人臨睡前落街跑步做運動，或半夜抹地、洗碗做家務，希望勞動後能一睡天亮。林表示，「攰便能睡」是錯誤觀念，「只要同失眠人士傾過，就知道佢哋都好攰，但仍然瞓唔到，主因係佢哋個腦仍不停轉緊」。<br>以跑步為例，人剛跑完步，心跳、血壓及呼吸活躍，處於緊張狀態，難以即時入眠，「人唔係電腦，一㩒掣即熄機」；她指，人體睡覺前需時間調整，建議睡前不應進行大活動量工作，應留有半至一小時放鬆，「等個人轉慢啲，到最後個人停低就會瞓着」。<br></p><p>飲酒、咖啡及茶
</p><p>晚上未能入睡，日間精神不足，要飲濃茶咖啡。咖啡因令腎上腺素上升及增加分泌多巴胺，達提神效果，經常失眠人士應減少飲用，否則惡性循環，加劇晚上失眠情況。林不建議睡前喝酒，酒精雖令人易累及有睡意，能幫助入眠，卻影響睡眠質素，「酒精喺體內時間唔會太長，去到個腦度會消化揮發，令人易醒」，微溫的鮮奶有助入眠。<br></p><p>床上玩手機煲劇
</p><p>臨睡前在床上上網、煲劇，甚至將床變成工作間，會令失眠惡化，因行為正破壞床與睡眠間的聯繫。她指，人睡覺需要提示，例如穿上一件舒服的睡衣、在床上感受到被單感覺，「都係畀緊hints，話你知要瞓覺」。為了健康睡眠，應避免在床上進行睡覺及性行為以外的事。</p></body></html>