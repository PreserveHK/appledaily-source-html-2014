<html><header><meta charset="utf-8"><title>隔牆有耳：亂用控訴英黑警名句「You’ll never walk alone」5,000利迷鬧爆譚耀宗 - 李八方</title></header><body><h1>隔牆有耳：亂用控訴英黑警名句「You’ll never walk alone」<br>5,000利迷鬧爆譚耀宗 - 李八方</h1><p>前日相信係香港利物浦球迷最黑暗一日。前日利物浦球迷見到佢哋原本係抗議英國黑警老屈嘅球會名句「You'll never walk alone」，竟然俾民建聯譚耀宗用嚟撐香港黑警，真係慘過上屆拎唔到英超冠軍，有乜理由唔嬲！所以5,000名利迷聯署今日喺報章刊登廣告，鬧爆譚耀宗！</p><p>着波衫到金鐘撐場</p><p>「You'll never walk alone」成為利物浦球迷精神指導，源於1989年英國發生希斯堡球場人踩人慘劇，導致96名利物浦球迷死亡，但英國警方事後刻意隱瞞真相，將責任推晒畀利物浦球迷，當時利物浦球隊同球迷好憤怒，將「You'll never walk alone」加入會徽上，自勉同安慰96名球迷嘅家屬。事件要直到2012年先真相大白，英國首相卡梅倫更為此道歉。<br>呢句「You'll never walk alone」，包含利迷對英國警察執法不公嘅控訴，譚耀宗竟然用嚟撐香港黑警，利迷梗係火滾！今次籌款發起人、球迷「利物橙」話，其實唔同嘅香港利物浦球迷會，過去唔多唔少有磨擦，但今次因為譚耀宗而大團結，誓要捍衞愛隊聲譽。噚晚仲有班利迷着晒球衣去金鐘撐場，鬧爆譚耀宗。<br>八方噚日問譚耀宗，知唔知「You'll never walk alone」撐警侮辱咗利物浦球迷，佢先死撐知呢句話嘅出處，話係利物浦成立以來就有，不過佢明顯唔知希斯堡球場慘劇，仲話：「句說話幾好吖，借嚟用啫！」果然禮義廉。</p><p>李八方<br><br>mailto:pf_lee@appledaily.com</p></body></html>