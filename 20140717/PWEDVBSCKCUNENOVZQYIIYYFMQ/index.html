<html><header><meta charset="utf-8"><title>魚樂無窮：時捷展開新一輪攻勢 - 唐牛</title></header><body><h1>魚樂無窮：時捷展開新一輪攻勢 - 唐牛</h1><p>聯儲局主席耶倫一係唔講股市，一講就成盤冷水照頭淋，直指社交媒體、生物科技及細價股估值太高，金口一開，facebook首當其衝，即市一度挫逾2%。睇見耶倫講股，不禁想起財爺曾俊華若干年前講樓，頻頻叫市民買樓要小心行事、量力而為，結果樓價點樣？大家有眼睇。</p><p>成交創五個月高</p><p>林鄭月娥硬銷政改報告，咬文嚼字，大談「主流意見」即係大致有一半以上人支持，「普遍」代表最有共識，情況有如小學老師教「always係經常，often係時常」，同樣令人聽到一頭霧水。唔好以為政改唔關你事，689嚟一招霸王硬上弓，出賣香港人，他朝上市公司可以照辦煮碗，全部閉門造車，將股民利益置之不理。<br>講返個市，殼股俊和（711）破旗爆升17%，豪特保健（6880）同e-Kong（524）沉寂一輪，有望翻叮，可密切留意。小米強勢進軍印度，聯合創辦人林斌更揚言，印度係中國以外最重要市場，在港上市嘅小米概念股應聲炒上，其中通達（698）爆升一成，重上久違嘅批股價，手機設備經銷商時捷（1184）炒高8%，雖仍未突破下降軌，但從估值角度出發，時捷現價PE 7.9倍，PB 1.8倍，分別較通達平五成及兩成，後者肯定秤先。又時捷有近6厘息打底，在如此爆炸性市場，依然慷慨派息，財務狀況好到你唔信，噚日成交創五個月新高，新一輪攻勢應該來了。<br><br>唐牛<br> https://www.facebook.com/tongcow88 </p></body></html>