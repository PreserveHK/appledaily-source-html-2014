<html><header><meta charset="utf-8"><title>金手指：不問價追中慧 - 孫柏文</title></header><body><h1>金手指：不問價追中慧 - 孫柏文</h1><p>舊年尾，孫柏文叫不問價追總部喺大埔科學園嘅中慧國際（1143）。當時我話神級資產負債表兼個殼冇理由值得嗰幾億元，不過最重要係佢旗下有間叫GAEMS嘅分公司做一個遊戲機嘅配件，喺最新Xbox、PlayStation 12月面世前，已成為專業打機手必備。貼之前收0.7元，跟住篇文出嗰日裂口高開至0.9元，收1.06元，之後兩周內見1.38元，不過本欄食唔晒，因喺七日後1.2元已叫落車。<br>過咗半年又叫不問價追，係因首先業績前回咗唔少。業績一出見本業大幅改善，海嘯時注資嘅兩間分公司開始有睇頭，連黃師傅黃瑋傑早前都用呢個分析angle講過。但今日我寫係因要講啲產品先係重點，即旗下GAEMS同TrekStor。</p><p>新打機箱勝在速度快</p><p>先講TrekStor，歐洲勁賣超平平板電腦，舊年新產品已達cult級。下半年營業額比上半年升一倍，盈利由賺幾十元變賺過千萬元。過千萬元好多咩？當佢得3.8億元市值PE得十幾倍，仲要有幾厘派息時，千萬元盈利升幅對股價影響會好大。<br>GAEMS呢？佢賣三百幾美元，似小型行李箱，打開時一面電視畫面，另一面裝Xbox或PS入去，一插電可玩嘅隨身打機箱。而之前賣最多係畀啲派出海外嘅美軍士兵同專業打機手。原來，呢部機除能隨身外，更吸引係玩家由㩒pad掣到畫面變嘅input lag只係8毫秒，電視最快索尼16毫秒，TCL嘅要130毫秒，慢成咁即係你打網上遊戲，個畫面未見俾人射，其實已死咗。淨係咁呢排有好多唔攞出街嘅機迷永遠喺屋企打都買部，所以舊年上半年營業額比下半半升七成達5,000幾萬元，今年升幅繼續。當然，點解呢刻追？原來當年第一份糧買部雅達利嘅十億元老炒家，兩周前話：「佢喺3月高位好難穿，不過一穿就會狂升。」咁個位喺上周五穿咗。佢舊年話1.8元先沽呢隻，不過兩周前話：「冇啦，唔沽住，起碼2.2元先！」 仲唔不問價追中慧？</p><p>孫柏文<br>獨立股評人<br> http://facebook.com/shuen <br>本欄逢周二刊出</p></body></html>