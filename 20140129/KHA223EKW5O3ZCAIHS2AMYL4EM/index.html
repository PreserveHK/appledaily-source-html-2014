<html><header><meta charset="utf-8"><title>遲　到 - 左丁山</title></header><body><h1>遲　到 - 左丁山</h1><p>上課遲到、開會遲到，返工遲到等等等，每人都有經驗，左丁山就從未見過一個永不遲到之人，只係守時之人遲到少啲，習慣不守時之人永遠遲到而已。左丁山自問十分守時，但偶然都會遲到，原因不一而足，最常見嘅事就係坐在辦公室一朝都冇電話，但一到出門口赴約時就電話響起，仲話一定要講幾句嗰種，邊度會講幾句咁短暫呀，閒閒地俾人捉住講幾十句先至收線，於是又試遲到，都冇法子向對方解釋，於是依家左丁山硬起心腸，出門時若電話響起，一於懶理，奪門而出。<br>遲到嘅代價好大好大。某年有歐洲富六代家族掌舵人來港視察，一位有心人瑞典賓架G特意安排左丁山同嗰位富六代在香港會一樓私人房上午八時食早餐，講吓生意合作嘅可能性。唉吔，左丁山出門一時矇查查，叫的士行紅隧，之前又在屋企打多咗兩個電話，卒之唔好彩碰上繁忙時間大塞車，去到香港會已近八時半，左丁山趕到入房，只見富六代面無表情，賓架G勉強陪笑。<br>飲完杯伯爵茶，人地已經要去第二個節目，就係乘直升機環繞香港一圈，老早卜好時間，九點起飛，由左丁山做「導遊」，此係左丁山一生人（到目前為止）唯一一次坐直升機在香港九龍新界上空盤旋，當時見到嘅赤鱲角機場只係一個大地盤。二十分鐘後，直升機返回灣仔，富六代與左丁山講句多謝，握手而別，以後再冇搵左丁山講生意，賓架G後來打電話嚟媽叉左丁山遲到，令佢在富六代面前冇晒面子，枉費佢一番苦心安排，左丁山只能苦笑。<br>塞車並非遲到理由，只係證明咗遲到人事前冇思考，冇度好出門時間及防範塞車需時，或者係不重視約會、開會，令對方不悅（是故富六代以後都唔睬左丁山）。年輕求上進者宜注意及之。一月二十一日立法會房屋事務委員會開會，因出席人數不足八位法定人數，宣告流會，試睇吓啲議員遲到或不到嘅原因：交通原因（塞車、的士司機行錯路、錯過巴士、渡輪不配合）共4人；病（4人），出席電台節目（1人），在地區工作（3人），換咗iPhone睇唔慣時間（1人，呢個藉口幾有創意），在地區工作（3人），在立法會過夜瞓過龍（1人），其餘無篇幅盡錄，總之就係個人第一，立法會第二，納稅人無謂激氣咯。</p></body></html>