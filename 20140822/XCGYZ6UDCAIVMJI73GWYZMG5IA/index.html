<html><header><meta charset="utf-8"><title>大棋局：港樓進入真空期 - Mr. Tregunter</title></header><body><h1>大棋局：港樓進入真空期 - Mr. Tregunter</h1><p>現時開始到2015年尾，本港二手樓將進入史上最乾時期。最初嘅額外印花稅（SSD）會鎖盤兩年，原本SSD完結後會紓緩鎖盤，因每賣出一個樓盤，同時亦有一個到期。兩者未必對稱，但會有紓緩作用。不過後來改咗例，2012年10月27日後買賣嘅盤，SSD鎖三年。即係話2012年10月27日之前買嘅盤，最遲去到2014年10月27日已經放監；但2012年10月27日後買嘅盤，要2015年10月28日先放監。中間出現一年時間差真空期，會令到香港二手樓史無前例咁乾。<br><br>鎖盤期間如果需求被壓（例如雙倍印花稅DSD），價錢不易上；但早前放鬆DSD，稍為釋放換樓需求，樓價即扯上。今次小陽春尚未進入上述真空期，一進入真空期而需求無法遏止，樓市隨時破頂。炒市睇最貴，用家市睇最平，現時發展商上車盤開價350萬左右，稍貴清貨就慢，稍平就有人搶。呢口價反映上車客嘅負擔能力，比政府公佈嘅入息中位數更加準。當進入真空期後上車客更加恐慌，會以為再唔買永遠都買唔到，睇嚟要確實升到啲人完全負擔唔起先會停。但要特別聲明一點，近兩年我都係淡友，淡友轉軚可能係見頂凶兆。<br><br>Mr. Tregunter<br>本欄逢周五刊出<br><br>註：作者為《地利根德閣》blogger，著作有《樓市撈底攻略》</p></body></html>