<html><header><meta charset="utf-8"><title>女神tea time：母憑子貴的翻版 - Fifi</title></header><body><h1>女神tea time：母憑子貴的翻版 - Fifi</h1><p>台灣最近成日講「台北香港化」，話樓價、舖租好似香港咁越來越高。以港人每到台必食嘅鼎泰豐忠孝店為例，今個月14號就會關門大吉，改進駐新光三越南西店，傳聞不續租係因為租金太高。<br>講返股，之前高振順表演財技，瑞東（376）以超低價買入英發（439）股份，結果母憑子貴下瑞東勁升。想喺市場上搵翻版，保興（1141）可能係其中一隻。翻查股權披露，保興於今年7月公佈持有中國微電子（139）16.23%股權，約3億股。呢批股份相信係7月初中國微電子以0.145元配股時認購。<br>中國微電子自7月底勁升，單係呢批股份已獲利7倍，賬面賺2.67億元；之後又分別三次增持，賬面再賺多7,780萬元，前後加埋約3.4億元，每股買入均價只不過係0.208元，正正就係中國微電子勁炒前個價位。所以話保興係完美食足中國微電子呢個5倍升浪！保興亦持有近期投資大賺嘅HEC Capital約4%股權，後者亦為中國微電子股東，持股約6%。股價自7月以來，都冇乜點郁過，足證其投資可觀利潤未反映於股價上。保興大股東是善於投資殼股的孫粗洪，旗下新洲（377）就賣咗，另外百靈達（2326）佢亦減持，呢期賣嘢意欲咁強，又令保興多一個殼股光環。保興噚日升咗8%，破埋0.38元高位之後，真係風光秀麗。<br><br>Fifi<br> http://www.facebook.com/lovefrystock <br>本欄逢周二、四刊出</p></body></html>