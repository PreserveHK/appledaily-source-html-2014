<html><header><meta charset="utf-8"><title>體壇拾趣：路斯「歸位」拎今季新高</title></header><body><h1>體壇拾趣：路斯「歸位」拎今季新高</h1><p>拜恩未破到波神紀錄，但NBA上周五依然係「容易受傷的男人」重振雄風之夜。公牛嘅戴歷路斯（白衫）、熱火嘅獲迪同埋雷霆嘅韋斯卜克，3位周不時受傷患困擾嘅星級後衞齊齊發威，帶領球隊贏波。<br>路斯今場上陣32分鐘就射入個人今季新高嘅31分，亦係佢兩年半以嚟第一次得分30+；不過重點係佢今場射多咗floater，唔似以前成日爆入去同人撞，相信一眾公牛球迷同教練泰保杜一樣，都應該覺得老懷安慰喇。公牛最尾贏拓荒者115:106，連續第8場攻入至少100分。嘗試改變打法冇耐就咁成功，路斯都好踏實，冇畀自己今場嘅表現沖昏頭腦：「下場波已經係完全唔同嘅狀況，我唔會再諗住今場波打得有幾好。」</p><p>獲迪流感照攻29分</p><p>熱火近排受流感侵襲，丹治同凱斯林等多位球員都先後因病缺陣，最新一位受害者就係後衞獲迪。上周五作客爵士，患上流感、據聞賽前24小時只係食過半碗麵嘅獲迪，竟然打到35分鐘，16射10中攞到29分，協助球隊小勝100:95。而雷霆嘅韋斯卜克仲勁，連續兩晚比賽都仲keep到高水準，個人攻入34分，帶領球隊作客以111:92贏咗木狼。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>