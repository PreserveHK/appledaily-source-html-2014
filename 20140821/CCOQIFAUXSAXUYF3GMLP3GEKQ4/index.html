<html><header><meta charset="utf-8"><title>職場慧眼：教我如何答阿仔 - 張慧敏</title></header><body><h1>職場慧眼：教我如何答阿仔<br> - 張慧敏</h1><p>「神媽，近來好嗎？我有事想請教你，係關於社會發生的事，想聽你點諗。近日成日都見到反佔中的宣傳，姑且唔講佔中本身這件事好唔好，但反佔中的廣告首先開名話要畀『戴先生』睇吓有幾多人，第二又用非黑即白的邏輯話，人哋話佢哋低質素；之後咁多唔知乜嘢係佔中的人出嚟行，再畀人影到派錢、包場請食飯、一車車旅遊巴咁，仲明明睇見冇咁多人，警察都要幫佢哋話人數多過7.1！我突然間覺得點解咁多人可以睜大眼講大話，完全唔覺得有問題，社會係咪冇咗良心良知可言？順便回應你的文章（熱血冷血），其實我都覺得好可怕，不過我自己咁諗，好多人都把社會上的不公同埋好有戾氣的社會問題，全部投射在大陸人身上。佢哋係咪對香港人的生活造成滋擾？我都覺得係，搭交通工具，行吓街都知；但真正的問題係政策，香港人無法改變政府的政策，於是將怒氣反射喺大陸人身上。我記得神媽你問過，我哋香港有乜嘢人真係香港原居民？發人深省，我哋其實都無資格用人哋邊度嚟去評論佢。真係要評論嘅話係應該以佢哋的品格、良知等等，而且最好當然唔好咁偏激武斷，因為每個人都有唔同的過去，評論應該係對事去以事論事，而不是對人。所以我好傷心，社會人人都好似變咗質咁！」<br>以上是我的科大阿仔Ken發給我的短訊，教我百般滋味在心頭。香港從未如此動盪不安、四分五裂過。自強不息打不死、人人為我我為人人的香港精神，究竟去咗邊？此時此刻，香港需要更多像Ken一樣心繫香港，願意為社會付出及貢獻的年輕人。做個真漢子大丈夫，頂天立地義無反顧，神媽永遠支持你！<br><br>張慧敏<br> http://www.facebook.com/HKcareerdoctor </p></body></html>