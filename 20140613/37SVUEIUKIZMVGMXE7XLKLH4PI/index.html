<html><header><meta charset="utf-8"><title>隔牆有耳：森巴足球喺立會贏晒 - 李八方</title></header><body><h1>隔牆有耳：<br>森巴足球喺立會贏晒 - 李八方</h1><p>巴西球迷今日應該個個一對熊貓眼，事關由巴西對克羅地亞嘅世界盃揭幕戰喺凌晨上演，見報之時已經有結果。一班立法會波牛幾乎全部係巴西躉，個個都話要捱夜觀賽，相信立法會今日都會驚現唔少熊貓，隨時會為巴西報捷忘形大跳森巴舞㖭。</p><p>識踢波，一定要識林大輝。縱橫球壇多年兼做過甲組球隊班主嘅大輝，睇好巴西隊今年攻守兼備、有前有後，唔會淨係得個人技術而冇晒隊形，尤其有啲球員好似後衞馬些路喺歐洲球隊皇馬效力，熟悉對方踢法，知己知彼，再者巴西隊有個好教練史高拉利，加上主場嘅天時地利，深信巴西冇得輸。佢個人仲睇好巴西前鋒尼馬喺今屆贏盡球迷歡心，話做乜都係最緊要有「觀眾緣」，睇吓狼班子就知啦，呢句八方講嘅！<br>立法會巴西狂熱仲有白鴿黨胡志偉，佢自細好迷巴西球王比利。今年佢始終如一熱捧巴西奪冠，但大嘆未必成日睇到賽事，同時亦自我叮囑睇波要戒食薯片同飲啤酒，以免有世界盃後遺症：忽然暴肥。</p><p>工聯會郭偉強獨愛荷蘭橙</p><p>民建聯陳克勤都係巴西迷，話呢個足球王國歷年喺世界盃嘅表現都唔差，但總係欠缺一啲運，希望今次有主場之利，有望喺自己地頭攞盃威威。<br>同樣係立法會足球隊成員嘅工聯會郭偉強就係異數。雖然佢話冇乜奪冠心水，但都笑笑口話對荷蘭隊較有情意結：「因為件波衫比較靚，係橙色。」橙色咪係工聯會嘅會色？估唔到佢連睇波都咁政治正確。</p><p>李八方<br><br>mailto:pf_lee@appledaily.com</p><p>識睇　一定睇蘋果嘅足動世盃：<br> http://worldcup2014.appledaily.com/  </p></body></html>