<html><header><meta charset="utf-8"><title>大棋局：2015大時代（一） - Mr. Tregunter</title></header><body><h1>大棋局：2015大時代（一） - Mr. Tregunter</h1><p>歷史已經證明濫印銀紙會亡國，但當今世界有一個國家可以。舉一個例子你就明白。<br>我哋去日本玩，要將手上嘅港紙換日圓，先可以喺當地買嘢。做生意一樣，入日本貨，要先換日圓，或者過一浸美金，然後再找數畀人。全世界所有國家都係咁，唯獨有個國家唔係，果個就係美國。美國同日本做生意，係找美金畀你；同中國做生意，都係找美金畀你。全世界只有美國，喺入口資源嘅時間同時將自己嘅貨幣輸出，於是佢就可以玩晒，可以印錢嚟買嘢，但其他人唔可以。<br>三十年代美元同黃金掛鈎，所以我哋叫美元做「美金」；七十年代布雷頓森林體系瓦解，美元同黃金脫鈎，我哋嘅貨幣系統進入咗無錨貨幣時代。所謂無錨嘅意思係世界各國以美元為錨，講白啲，即係美元係莊，所以炒外滙九成都係以美元報價。</p><p>美元霸權拿揑技巧</p><p>美元雖然表面上玩晒，但美國對美元霸權嘅拿揑係十分有技巧，有一張圖表達得好清楚。<br>圖中三條線分別代表美國嘅名義GDP、實際GDP同聯邦政府總債務。美國因為越戰赤字嚴重，終於係七十年代取消金本位，自此美國債務就開始飆升，但債務同GDP亦步亦趨，而且債務一直比GDP略少。關鍵轉捩點係2012年，美國聯邦政府債務超過實際GDP，留下退市伏筆。（實際GDP以2009年嘅價格作為基數，即QE前之價格）<br>貨幣系統講到最後，也就一個「信」字。美國一直保持債務唔超過GDP，用意十分明顯，就係表達畀其他國家聽佢信得過，情況好似做生意去銀行借一千萬，銀行話要審批，生意佬就話：「我年年營業額過千萬，借你一千萬點會還唔起呀。」<br>QE乃應急之策，而非長久之策，就算連坐鑄幣稅莊家位嘅美國都明白，無了期過度印錢最終只會引來反檯。大部份人對事情嘅判斷都只係將現況延續，今日股市升，就覺得聽日多數都升；近兩年都QE，就認為將來都係QE。近幾年各國金融政策將價格曲線壓平，孳息曲線壓平，波動率壓平，用一句話概括就係buy time。事實上美國成功買咗五年時間，係時候再教育一下各國要分莊閒。<br>過去幾十年美國為咗可以印更多嘅錢保持一哥地位，不斷教育各國要儲美元。1997年索羅斯橫掃東南亞，教導我哋當國家嘅美元儲備唔夠多時就會有咁嘅下場。結果十七年過去，有一個大戶累積咗除美國外比所有人都要多嘅美元。<br>毫無疑問鑄幣稅係一種合法打劫。當美國着起西裝擔雪茄步出大門，掩住半邊咀笑以為人人中伏時，忘記咗眼前呢個將西褲揄上肚腩咬住口雲南小熊貓嘅大戶係咩出身。<br>棋逢敵手，就在2015。（待續）<br><br>Mr. Tregunter<br>註：作者為《地利根德閣》blogger，著作有《樓市撈底攻略》</p></body></html>