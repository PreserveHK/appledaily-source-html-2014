<html><header><meta charset="utf-8"><title>閹豬競選 - 左丁山</title></header><body><h1>閹豬競選 - 左丁山</h1><p>左報猛烈攻擊佔領運動，好容易理解。由於佔領道路，影響交通及佔領區內嘅零售食肆生意，受影響商人怨氣日深之餘，亦感到經營受到威脅，自自然然地，香港民意逐漸傾向要求佔領者撤場，佔領人士難以長期漠視之！<br>但左報罵人，好多時無甚邏輯，例如上星期四就猛烈指責香港大學年花45億元，竟然成為培養佔中學生溫床，縱容學生違規犯法。左丁山睇完，幾為徐立之慶幸，如果佢仍然係港大校長，恐怕會飽受壓力，俾中方機構打溫情牌、壓力牌，幾難唔疲於奔命，哈，咁啱得咁蹺，香港大學在備受爭議情況下，請咗一位英國人做校長（即港大反佔中派大將盧寵茂教授公開反對過嘅馬斐森教授），中方對佢冇乜着力點，施壓冇咁容易；唔，建制派又有陰謀論可講嘞，馬斐森代表英方勢力，派來干預香港事務嘅，所以故意姑息港大師生佔中。<br>奧巴馬在北京當住習近平面公開講，美國冇涉入香港佔中運動，但本港建制派仍然大肆周圍宣傳美國黑手、美國勢力，難怪有一位哲學教授在飯局評論話：「建制派太過習慣一言堂，上頭交帶咁樣講，就全部冇晒獨立思想，跟足party line，我都為佢地難過。」<br>日前本欄講美國真普選，指美國係聯邦制，小州加入聯邦之時，為免除小州利益不受大州（即人口多嘅州份）踐踏，所以選總統還要由選舉院（Electoral College）投票。金融時報一位專欄作家Gary Silverman係居於紐約嘅美國人，佢在中期選舉後（十一月八日）就講出：「我完全唔明白Iowa（愛我華）州。」愛州共和黨有一位女士Joni Ernst與民主黨人競選參議員，Joni嘅競選廣告主題係：「我在愛州長大，自少就閹割豬隻，去到華盛頓一定知道點樣切豬肉（pork）」，Pork就係美國政治名詞，泛指向不同階層派糖，爭取選民支持，Joni嘅意思係佢做咗參議員，會識得如何削減無謂公共開支。但Silverman感到大惑不解嘅係閹割豬隻與選民有乜關係，雄豬點解要閹？查究之下，方知道愛州係農業州，養豬場不容雄豬與雌豬交配，以免搞亂羣豬行為，難以控制，又因未閹嘅豬有腥味，豬肉有羶味冇人肯買，故要閹割之。Joni就係利用道地愛州民情，打動選民，遠在紐約嘅知識人自然難以明白！</p></body></html>