<html><header><meta charset="utf-8"><title>中環在線：羅寶文搵古仔　捧愛犬做明星 - 李華華</title></header><body><h1>中環在線：<br>羅寶文搵古仔　捧愛犬做明星 - 李華華</h1><p>富豪國際（078）太子女羅寶文（Poman）出名係愛狗之人，特別係佢隻寶貝犬Bodhi，佢除咗幫Bodhi變成卡通品牌，仲重金禮聘古天樂、陳慧琳拍微電影，Bodhi喺電影入面擔當重要角色，Poman似乎想借古、陳二人捧紅佢隻愛犬咁話喎。<br>Poman話，搵古天樂與陳慧琳拍呢套微電影，因為佢兩位形象正面，佢又大讚古天樂經常低調參與好多慈善活動，佢一直想同古仔合作。而陳慧琳就一向有合作開，所以佢都好樂於參與呢部微電影。</p><p>古天樂收太貴　曾打消念頭</p><p>查實Poman幾年前已經諗過搵古仔做宣傳，不過對方開價太高，令佢打消念頭。唔通古仔今次肯減價，還是佢𠵱家做咗集團副主席，更願意花錢做宣傳？<br>講番呢套微電影，片名係《幸福夢》，劇情大概係講科技可以點樣拉近人與人之間嘅距離，但係過份沉迷又會令彼此關係疏離。古、陳二人喺戲中飾演溫馨小夫妻，陳慧琳係女強人，古仔就係追夢者，仲創造咗Bodhi呢個品牌，𠱁對方開心，戲中會成日見到Bodhi嘅毛公仔出鏡㗎。<br>呢套微電影，片長大約5分鐘，前後拍攝兩日，𠵱家仲有一組戲未拍，目標喺農曆新年播出街，會喺香港、中國嘅視頻網站免費播放。Poman嘅2014年真係好旺，除咗接棒出任富豪副主席兼董事總經理，近日仲獲選世界傑青，佢本周五就會飛去德國攞獎，希望佢明年一樣咁旺喇。<br><br>李華華<br>mailto:LiWaWa@AppleDaily.com</p></body></html>