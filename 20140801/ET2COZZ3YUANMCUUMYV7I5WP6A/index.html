<html><header><meta charset="utf-8"><title>隔牆有耳：應徵港龍空姐空少攻略學韓文衝上雲霄 - 李八方</title></header><body><h1>隔牆有耳：應徵港龍空姐空少攻略<br>學韓文衝上雲霄 - 李八方</h1><p>好多少男少女夢想做空姐，一飛衝天又可以環遊世界。港龍嚟緊8月2至4日舉行招聘會，預計三日派900個籌，招聘100名空中服務員。港龍噚日舉行傳媒茶敍，由空姐空少大談求職攻略，原來喺「韓風」吹襲下，識韓文嘅求職者有優勢，因為港龍諗住加強韓國線，港客同韓國客都唔少；如果李敏鎬上咗機，至少可以直接用韓文招呼兼嗲一嗲。當然識日文都有分加啦！</p><p>男仔一定要剃鬚</p><p>現職港龍空少馮典威，1996年喺美國完成政治及人力管理嘅大學學位後返港搵工，警察同懲教署都請佢，但佢最終揀咗入港龍做空少。噚日提供少少求職心得，話男仔想入行，見工時一定要剃鬚，天時暑熱就要小心有體味，求職者最緊要做好自己兼有好嘅準備，起碼知道港龍做開乜嘢航線。<br>港龍機艙服務部招聘及事業拓展助理經理李文儀就覺得，應徵嘅女仔最緊要整潔，最好梗係都要化少少妝啦！佢憶述曾經有「失魂」應徵者唔記得帶學位證明，印象分當然會減啲！<br>19歲入行、已入職約20年嘅空姐曾穎敏，則大讚近年90後入職新人敢言兼多創意，遇上緊急情況會自發用WhatsApp群組，迅速通知同事；針對近日多宗空難，港龍就話流失率保持以往水平，冇乜受影響。</p><p>李八方<br><br>mailto:pf_lee@appledaily.com</p></body></html>