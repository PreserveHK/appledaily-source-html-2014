<html><header><meta charset="utf-8"><title>九專欄談換老總　明報加東版全抽</title></header><body><h1>九專欄談換老總　明報加東版全抽</h1><p>【本報訊】一句「疑中留情」言猶在耳，但在地球的另一端，「明報風波」已經成為敏感詞。由《明報》大老闆親信呂家明打骰的加東版《明報》，過去一周抽起副刊九篇談及換總編事件的文章，涉及的專欄作家包括李柱銘、吳志森、戴耀廷、李慧玲等六人，其中吳志森題為「寸土必爭」及戴耀廷的「守望明報」，分別被「河蟹」為「企鵝遊行」及「新年新『髮』現」，香港記者協會形容情況離譜，明報管理層必須正式交代。<br>繼據熟悉加東版運作的傳媒人指，過去10多年該報均會於港版明報副刊出刊後翌日，以類似格式全數轉載原有專欄，形容今次抽稿情況前所未見。本報翻閱過去一周的加東版明報，發現該報分別在1月12日、14日及15日，抽起九個談及明報風波的專欄，換上其他讀者的投稿。<br></p><p>記協：即係自我閹割
</p><p>記協主席岑倚蘭形容事件離譜，「你咁做咪即係自我閹割？《明報》一向標榜編輯自主，𠵱家個老總都未嚟，已經自我審查，係不能接受」。她指管理層早前會見員工時曾作出不干預的承諾，抽稿事件令人心寒，認為明報管理層要正式回應，「佢咁樣做係拆緊自己招牌，要付出代價」。<br>本周二在《明報》「開天窗」的李柱銘，對「天窗」被抽感詫異，「呢個唔係佢哋以前作風，以前批評劉進圖，佢會大篇幅回應，起碼係肯面對件事，𠵱家咁做真係肉酸咗啲，點對得住啲讀者？」他擔心日後《明報》不單止新聞無法自主，專欄亦會失去言論空間。<br>兩篇文章被換成「企鵝遊行」和「違反商品說明條例了嗎？」的吳志森，認為加東版的做法「戇居」，「信誓旦旦話有編輯自主、冇問題，互聯網咁發達，網上有人流傳，我加拿大都有讀者㗎，以為冇人知？可以掩耳盜鈴？」他指暫時未收到編輯要求不再寫明報風波，他會繼續寫，「我交咗幾篇㗎喇，預咗佢會抽我啲稿，咪踢我走囉」。<br>同樣被兩度抽稿的陳惜姿對事件感震驚，形容是滅聲之舉，「原來我哋對言論自由收窄並唔係過慮，係有真憑實據，千真萬確」。她指過去《明報》從未干預她文章的內容，即使過往曾公開指摘劉進圖刻薄記者，亦可如常刊出，「原來地球另一邊已經開始箝制，唔知幾時會嚟到香港」。因時差關係，本報暫未獲加東版編輯部回應。</p></body></html>