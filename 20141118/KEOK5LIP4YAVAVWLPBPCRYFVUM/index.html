<html><header><meta charset="utf-8"><title>隔牆有耳：德駐港總領事常去佔區外國勢力「佔領」立會 - 李八方</title></header><body><h1>隔牆有耳：德駐港總領事常去佔區<br>外國勢力「佔領」立會 - 李八方</h1><p>中央話不容香港受「外部勢力」干預，偏偏立法會就公然「勾結」外國勢力，噚日邀請咗廿幾個美、德、日同芬蘭等國駐港領事「佔領」立法會，仲喺宴會廳開餐吹水，差啲傾到唔肯「退場」。八方聽聞，大家飯桌上除咗風花雪月之餘，話題離唔開佔領行動點收科，而曾經話港人應以香港年輕人為傲嘅德國駐港總領事蘭布斯多夫，原來係佔領區「常客」。</p><p>千福BB同琼子密密斟</p><p>呢次定期嘅領事飯局有成廿幾個外國駐港總領事出席，最受關注嘅美國駐港總領事夏千福有早冇遲，但拒回應記者提問，仲喺公關大員護航下急急腳離場。而佢離開前，卻同民建聯主席譚耀宗、副主席李慧琼密密斟，譚耀宗話同千福BB講咗，似乎啲記者好想採訪佢喎。<br>千福BB同李慧琼握手時，琼子狀甚驚訝兼難為情，唔知係咪擔心阿爺話佢「通番賣國」？反而葛珮帆見到千福BB卻好冧，政治不正確，因住阿爺唔高興呀！<br>德國駐港總領事蘭布斯多夫（Nikolaus Graf Lambsdorff）噚日亦有份佔領立法會。對於上月喺德國統一紀念日酒會上，公開指港人應以香港年輕一代為榮，佢噚日解釋，當日嘅發言係以德文向嚟自德國嘅嘉賓讀出，唔係特登講畀主禮嘉賓林鄭月娥聽，但最後卻被人錯誤引述，澄清並冇講過支持佔領者，反問身為一個外國來港工作嘅公務員，點可能支持犯法嘅市民？</p><p>雖然冇話撐佔領學生，但蘭布斯多夫透露，由於領事館座落金鐘，辦公室喺附近，所以都去金鐘佔領區好多次，港版連儂牆都有到過，對喺市區搭建帳幕好意外。佢重申對包括參與佔領嘅香港年輕人印象深刻，相信喺香港做生意嘅德國人冇受佔領影響，力撐香港仍具競爭力，管治良好兼宜居。</p><p>李八方<br>mailto:pf_lee@appledaily.com</p></body></html>