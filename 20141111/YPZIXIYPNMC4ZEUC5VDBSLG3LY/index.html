<html><header><meta charset="utf-8"><title>樂香園：誠哥的靚殼 - 海迪</title></header><body><h1>樂香園：誠哥的靚殼 - 海迪</h1><p>和記港陸（715）賣殼畀內地大型地產發展商泛海的交易，上周終於落實。大股東和黃（013）將以38.23億元代價，出售港陸71.36%權益予泛海，泛海同時亦會向其他小股東提出全購。泛海志在上市地位，自然唔想私有化，如果太多小股東跟飛，港陸就要再停牌等配股。以泛海提出收購價每股0.5973元計，整間港陸作價為53.57億元。<br>港陸在收購公告中，說自己截至去年底止本book有61億元，表面上睇收購價好似較資產價格有少少折讓。但其實今次賣盤條件之一，是港陸要先派番部份股息畀原有股東，總共18億元。如果扣咗呢部份，港陸截至9月底止本book只得番41.77億元。即是次泛海提出的收購價，為港陸市賬率約1.28倍。<br>港陸是內地收租股，只在上海擁有兩幢物業收租，年租金收入約8,800萬元。泛海今次肯用1.28蚊、去買價值1蚊的資產，如果唔係呢批物業的估值被大幅低估，就係呢隻殼好貴。有幾貴？交易作價較本book高出11.8億元。唔怪得和黃肯「割愛」，不得不再一次佩服誠哥買賣的眼光。<br>近12億元買隻殼，係咪好任性？咁要視乎泛海日後點利用呢隻殼，同埋批物業本身仲有無得再摔高價值的潛力。靚殼難求，擁有一隻曾沾上誠哥名氣的殼更是罕見。貪名牌係要有啲代價的。<br><br>海迪</p></body></html>