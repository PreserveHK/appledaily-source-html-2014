<html><header><meta charset="utf-8"><title>女神tea time：如果我是何傲兒 - Fifi</title></header><body><h1>女神tea time：如果我是何傲兒 - Fifi</h1><p>何傲兒同西貢地王囝囝周子揚突閃電分手，曾為何傲兒當眾落淚嘅麗新太子林建名BB，唔知會唔會心涼呢？呢頭傳麗新賣殼畀新地（016）郭氏家族大仔郭炳湘，嗰頭就話分手，牌面睇應該冇關係嘅。但我係何傲兒，就算唔揀林建名，都要揀麗新發展（488）。<br>噚日因郭炳湘買殼傳聞全線炒高，但菲菲信三個字 ──未炒完。首先，麗新系真係好多債！由2012年底起，系內舉債達144億元。債務搞咗十幾年都唔掂，相信唔靠外人都好難搞得掂。其二麗展係岳少發展地產事業旗艦，郭炳湘分咗200億元身家後，投資地產項目都以合營為主，全部都未成熟，要攞到個集資平台，買麗展係最方便。至於麗展同郭炳湘已先後兩次合作投地，加埋傳聞中會注入隻殼嘅資產就係雙方合作嘅將軍澳地，買殼機會大增。其三賣殼似有迹可尋，麗新早前突玩財技，6月股東會通過削股本抵銷虧損，本來岳少都係話想恢復派息能力啫，但新聞一出，削股本行動更似係部署賣殼。<br>你可以話單嘢係一切傳聞，但《明報》夠膽放上A1，梗有嘢跟尾。就算未去到買殼地步，引入郭炳湘做策略夥伴，呢個概念可以有排你玩。而家麗展股價殘到爆，2007年炒港股直通車時，隻股都值0.8元。家陣滬港通就開車，再睇返其市賬率只係0.2倍咋，股價翻一番去到0.4倍唔係大想頭囉。<br><br>Fifi<br> http://www.facebook.com/lovefrystock <br>本欄逢周二、四刊出</p></body></html>