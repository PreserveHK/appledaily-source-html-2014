<html><header><meta charset="utf-8"><title>體壇拾趣：呻「三叔」電話死機占士米已倒</title></header><body><h1>體壇拾趣：<br>呻「三叔」電話死機<br>占士米已倒</h1><p>勒邦占士自從對住山貓狂入61分之後就死晒火，包括上場對網隊絕殺衰咗，間接搞到熱火近5場輸4場。場內表現跌watt，場外大帝亦自斷米路，竟然公開彈贊助佢嘅「三叔」唔掂。</p><p>件事係咁嘅，喺twitter有120萬信眾嘅大帝，前幾日發文話部電話發神經，無啦啦delete晒入面啲嘢，然後自動重新開機，令到佢非常不安。不過，大家都知占士係「三叔」代言人，而且有別於其他有份代言嘅名人，大帝本人都真係用「三叔」手機；咁樣倒米法，今次贊助商真係多得佢唔少。</p><p>急刪留言兼補鑊</p><p>雖然事後佢都知衰，半個鐘後就急急刪除留言，仲識do地改口話驚險一場後已經冇事，搵得番晒啲資料，仲想用「Lol」嚟消除尷尬。不幸地，喺呢個有圖有真相嘅世界，唔少網民圖已cap，大帝想補鑊都為時已晚。而「三叔」嘅主要競爭對手「台灣牌」亦乘機出嚟抽水，回覆大帝嘅言論：「世界上最好嘅球員應該要用世界上最好嘅智能手機。」畀佢哋攞晒彩。<br>其實大帝得失大財主早有前科，除咗今次「三叔」事件，之前亦都倒過「一剔」米，成日都唔肯着新出嘅LBJ 11比賽。</p><p>得失「老細」有前科</p><p>身家以億億聲計嘅大球星可能都係大牌啲，占士就算對住真正米飯班主嘅球迷都唔賣賬，包括廣為一眾港澳球迷熟悉嘅FO事件：當年一心去澳門朝聖嘅狂熱球迷巧遇大帝，點知問偶像攞簽名被拒之餘，仲俾佢問候，亦因為咁，FOJ呢個名應運而生，從此「流芳百世」。<br>可能因為睇見老友出洋相，經網上瘋傳成為國際笑話，占士嘅隊友兼老友獲迪就喺instagram貼咗張搞笑改圖，疑似想幫占士分散吓民眾嘅注意力。張相取材自97年NBA總決賽，波神米高佐敦帶病上陣入38分嗰場，賽後不支挨落柏賓嘅經典一刻。<br>改圖入面嘅獲迪係柏賓，而占士就係佐敦；唔知獲迪係玩謙虛，自認好似柏賓咁，只係擔當輔助角色嘅「二哥」，定係其實喺度寸緊老友嘅髮線似波神呢？</p></body></html>