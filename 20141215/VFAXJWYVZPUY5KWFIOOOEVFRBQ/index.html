<html><header><meta charset="utf-8"><title>中環在線：四叔豪請員工遊泰國花450萬　恒地副經理級以上有份 - 李華華</title></header><body><h1>中環在線：四叔豪請員工遊泰國<br>花450萬　恒地副經理級以上有份 - 李華華</h1><p>近期鍾意玩奇則、狂推細單位嘅恒基地產（012）主席李兆基（四叔），搵得到錢亦好肯花錢慰勞同事，佢近幾年，每年都會喺聖誕、新年長假期，私人請同事去旅行，據聞嚟緊嘅聖誕、新年，四叔就係請同事去泰國華欣度假嘞。</p><p>聖誕新年出發</p><p>四叔原本喺舊年就話請同事去泰國，點知遇到當地政局不穩而要押後，今年就再去。四叔好識做㗎，恒地副經理級以上嘅同事就有份去旅行，仲可以一加一，帶多一位家人一齊去玩，今次大概共有300人參加，要分開5團，每團約60人，分別喺聖誕、新曆新年同埋農曆新年出發，5日4夜團每人團費大約1.5萬元。<br>粗略計算，四叔大概需要花費450萬元左右，呢個數目對於四叔嚟講認真濕碎，再講吖，𠵱家呢個金額，都只係可以買到300、400呎細單位。<br>恒地一班高層過去幾年都去過好多地方玩，有遠有近，包括澳洲、日本、廣州、澳門、南韓。不過，金錢事小，有機會一齊去旅行嘅同事應該好高興，至少證明到自己已經屬於一定職級，呢個冬季大旅行變相都可以鼓勵同事力爭上游，希望爭取升到副經理級或以上，下年咪有份一齊去玩囉。<br>呢招既可以慰勞員工，又可以畀啲動力同事做好呢份工，仲有呀，恒基集團內有間美麗華旅遊，四叔呢單生意當然係幫襯番自己間公司喇，一舉幾得，薑果然係越老越辣！<br><br>李華華<br>mailto:LiWaWa@AppleDaily.com</p></body></html>