<html><header><meta charset="utf-8"><title>環宇收7,000票　代理違規墊支教客一票變六票　代支付75萬</title></header><body><h1>環宇收7,000票　代理違規墊支<br>教客一票變六票　代支付75萬</h1><p>【直擊報道】<br>長實（001）荃灣環宇海灣三日勁收逾7,000票，市場估計一半是「水份票」。記者日前放蛇求證，一名地產代理教路「一客入六票」，並聲稱只需碌信用卡15萬元，其餘75萬元由代理支付，涉嫌「代客墊支」。地監局回應指高度關注，銷監局則表示會立案跟進。<br>記者：林幗欣</p><p>截至昨日，環宇海灣累收逾7,000票，以首張價單350伙計，超額認購約20倍，涉資達逾10億元，估計埋單收過萬票，料為一手新例後新票王。入票多，收票水份勁重，例如昨日收約1,000票中，有近100組客入六張票。據悉，兩大代理行已準備1萬張本票，涉及15億元，代客入票。</p><p>「已借出一兩億本票」</p><p>環宇海灣規定，每名準買家只能以個人名義入最多兩票。據知昨天便有一組客，為了增加成功購入單位命中率，不惜用五個名大手入了62票，成本至少310萬元。有代理稱，公司絕對鼓勵買家「用多啲名落飛」，因為名越多，增加抽前籌機會。坊間已有一套計算票數方法，例如三個名變14票、四個名變30票，以及五個名變62票等，如此類推。<br>記者上周五前往尖沙嘴港景匯商場環宇海灣示範單位放蛇，其中一間大型代理行的經紀上前兜搭，記者表示對項目有興趣，他即喜上眉梢，像釣到大魚般，談及入票，興致勃勃地說：「一人入兩張，抽唔抽到，睇運囉……如果你同你男友，咪有四張飛，兩人聯名又有兩張，總共六張飛……總之入得越多，機會率就越高。」<br>他稱不用真金白銀入票，純粹是「碌住」信用卡的簽賬額，「你（信用卡簽賬額）有無15萬呀？」另一名代理搶住補答：「我試吓幫你問，15萬元出唔出到六張飛，盡量出得多……抽中咗，信用卡就過數，抽唔中就退返。」他繼續落嘴頭：「玩法簡單，第一輪抽唔中，我幫你復活，咁有咩好處呢，復活咗，電腦系統見到你第一輪抽唔中，第二輪排前籌嘅機會率會大啲。總之，不斷追就得！」最後以示範單位人龍太長為由，相約翌日再會。<br>翌日相會，當時示範單位未開，輪候之際，記者問及該名代理：「昨日話15萬可以幫我入六張票？」該名代理回應：「試下幫你問，盡量幫你做，××（經紀所屬公司）一定係資源最多……你信我哋就得㗎啦！（即是如何？）我哋公司有本票。（即係你哋公司借畀我？）係，盡量幫你問……（唔使計利息？）唔使（咁你哋咪次次都要拎好多錢借畀啲客？）係呀！攞咗一、兩億本票啦！」記者稱想考慮一下，才決定是否入票，他即落嘴頭：「個個都六張、六張咁入，呢兩日啲票就比人借晒，就冇㗎喇！」</p><p>銷監局：誇大入票會跟進</p><p>銷監局發言人表示，留意到準買家以新盤入票數目作為銷情的「指標」，地產代理亦以此作推銷賣點，提醒準買家明白入票數目與實際購買情況或有頗大差距，建議準買家參考項目成交紀錄冊掌握項目的實際銷售情況。若有理由相信賣方或相關人士誇大入票數目，以製造市場氣氛，當局會立案跟進。<br>地監局發言人表示，高度關注代理涉嫌在銷售一手物業時代客墊支，重申此舉違反指引。如代理被證實違反指引，會受紀律處分，包括訓誡、譴責、撤銷牌照，以及罰款最多30萬元。</p><p>【一手新例後涉違規個案】</p><p>‧ 長實荃灣環宇未上載樓書，卻有代理在區內張貼宣傳單張稱「首批買家可享有特別折扣優惠」<br>‧ 長實深水埗丰滙未公佈價單，代理偷步收飛<br>‧ 新世界元朗溱柏未公佈價單，代理在facebook提供該項目各類型單位售價</p></body></html>