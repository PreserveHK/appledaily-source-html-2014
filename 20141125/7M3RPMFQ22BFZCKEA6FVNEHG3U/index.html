<html><header><meta charset="utf-8"><title>蟹粉翅與培植菜 - 左丁山</title></header><body><h1>蟹粉翅與培植菜 - 左丁山</h1><p>賓架H出外旅遊回來，坐郵輪漫遊四海，舒服到極，成個人鬆晒，請一班老友食飯，又因為要在吃飯前一日先至返到嚟，故此事先叫秘書來電，請左丁山代為訂位兼發辦點菜。左丁山不知賓架H之請客預算如何，但知佢一向鍾意食靚嘢，出手大方，唔會計較嘅，於是為佢訂咗上海總會，預訂時令菜式──咪就係蟹粉翅囉，每年大閘蟹當造之時，上海總會就有上等蟹粉翅供應，論價錢與質素之「性價比」，諗唔出香港有邊一間食店會比上海總會更勝一籌。左丁山平時極少食蟹，多年前得余叔韶大律師邀請，以非會員身份第一次在上海總會吃蟹粉翅，一吃難忘，後來得前輩銀行家張映光先生引薦加入為會員，便每年秋季到會所吃一次蟹粉翅，頂多事後補吃抗皮膚敏感丸！<br>這日預訂的河蝦、青豆、河鰻，無不新鮮甜美，眾人皆謂如此大河鰻，一席十三人共吃十三塊，每嚿如半邊拳頭般大，罕有罕見也。財務F云吃清蒸河鰻不可無白飯，以魚汁拌一小碗飯，果然美味之至，財務F乃飲食專家，吃盡天下美食，他提出的食物配搭方法，往往既簡單又神奇，賓架H索性把上湯豆苗混入河鰻汁水同吃，又是別有滋味。至於主菜蟹粉翅，不用多講，自然是喝采之聲四起，咸稱上海總會蟹粉翅在香港難尋對手（以性價比計）。<br>吃上湯豆苗與青豆，忽然想起在十一月十五日的信興集團馬場聚會，那日是樂聲盃舉行之期，蒙德揚兄有好介紹，贈送禮物出人意表，就是每位客人送一包新鮮生菜，在馬場派菜，有派彩意頭，賓客盡皆受落。生菜從何而來？據信興產品負責人介紹，Panasonic有新產品名Panasonic Plant Factory（蔬菜培植坊），可在工廠大厦內培育有機不含雜質的蔬菜，毋須清水清洗，即可放入口食用，餐廳大規模購入作沙律用途最為適合。左丁山係科學盲，聽得不明白，但既然主人家派菜，卻之不恭，立即用手拿起幾條，放進口裏，發覺與自然農場培植出來的生菜無甚分別，以後如信興有「工場鮮菜」大規模出售，想來必定可佔市場一席位，更可直接供應給酒店會所餐廳。在環境污染不斷的世界，「蔬菜培植坊」可能是新鮮衛生蔬菜之主要供應來源。</p></body></html>