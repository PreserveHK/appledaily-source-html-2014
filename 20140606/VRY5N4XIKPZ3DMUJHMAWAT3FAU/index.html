<html><header><meta charset="utf-8"><title>隔牆有耳：毛姨姨點人數玩死自己 - 李八方</title></header><body><h1>隔牆有耳：<br>毛姨姨點人數玩死自己 - 李八方</h1><p>六四撞啱立法會大會，唔少民主派堅持去維園點起燭光，所以前日立法會會議廳，傍晚後幾乎清一色建制派，留守嘅泛民只有四人，包括范國威同毛孟靜。<br>建制派一早話明唔會玩嘢點人數，等泛民安心去集會，點知前日散會前15分鐘，毛孟靜卻突然要求點人數；工聯會郭偉強夠鐘後一秒趕到，無法扭轉流會結局，唔少建制派最終笑瞇瞇望住毛孟靜離場，私下笑佢呢次玩出禍，因為絕大多數泛民都缺席而流會。<br>而毛孟靜會後同傳媒解釋嗰陣，譚耀宗同梁美芬等人一啲都唔心急趕返屋企，拉隊企埋一邊等之後回應；從佢哋望住毛孟靜邊等邊笑嘅眼神（圖），可見毛孟靜呢次真係老貓燒鬚，連泛民都話佢唔抵幫。</p><p>【壹錘定音】星期一至五，早上8點開咪！<br> http://hk.apple.nextmedia.com/livestream/channel/lishow <br> <br>立即更新Android《蘋果動新聞》app<br> https://bitly.com/appledailyandroidapp  </p></body></html>