<html><header><meta charset="utf-8"><title>【七筆思議】鄒四的夢幻之旅：不能太坦白  - 鄒凱光</title></header><body><h1>【七筆思議】<br>鄒四的夢幻之旅：不能太坦白  - 鄒凱光</h1><p>我不是台灣文化的擁躉，也不是九把刀的fans，但我真心敬佩他的創作力，一定有很多生活體驗，一定很多愛情，至可以有如此厲害，所以他偷跳，我認為是理所當然！我對呢單新聞的感覺，就等同利物浦輸給皇馬，是合情合理，毫無驚喜的！但我的22歲女編劇A是他的超級fans，看到她一提起九把刀就兩眼通紅，為免阻礙工作進度，我只好狠心說出真相！<br>「喂！呢啲才子梗係咁多情㗎啦！咁佢都冇逃避，出嚟開記招交代啦！」<br>其實我唔明點解要公開交代？佢女友又非你親朋，偷跳的那位也不是你情人或妻子！因為他是名人，一舉一動都影響大眾？咁唔該佢每一個月出來交代一下有幾多身家，佢搵幾多都好影響我心情！但為免影響女編劇A的工作進度，我還是沒有說出睇法！<br>但A聽罷還是無法釋懷：「我真係冇辦法接受！」<br>「你後生箒！遲啲你就知，男人都係唔多抵到誘惑，啲有才嘅男人就更加多誘惑，抵得幾多次呀？！」<br>A突然有點火：「佢劈腿嗰件都唔靚！」<br>其實我想講男人雖然未必是個個都「唔理好醜」，但「最緊要就手」，確係大部份男人「領嘢」的源頭！但為免影響她，我還是沒有說出真相！<br></p><p>與現實的落差</p><p>「係人都會錯！錯咗肯改過咪得囉！你原諒佢啦！」<br>A以肯定的語氣回覆：「唔可以！佢再唔係我偶像！咁多年嚟佢書裏面宣揚嘅東西唔係咁！」<br>其實我想講是因為現實生活未能實踐，所以才會寫落書裏去，但為免火上加油！我還是沒有說出來，只繼續聽她申訴。<br>「我知男人係咁衰！我明白呢啲係佢私人生活，但係佢建立到自己個形象咁健康，咁好男人，我先至會鍾意佢！我冇辦法只睇佢書同電影，而扮睇唔到佢自私嘅性格！再見喇！曾經嘅偶像！」<br>其實那刻我心情好複雜，一方面我認為A的反應有點過激，但同時又羨慕九把刀可以有咁熱血的fans，但為免影響她工作，我還是打算搞隻gag快快完結話題！<br>「都叫你鍾意我㗎啦！由始至終都表裏一致，絕冇呃過你，絕對是個X街！」<br>其實搞隻gag即是打個圓場，隻gag又冇話一定好好笑嘅！而通常出賣到自己，就算你笑唔出，都識趣會轉個話題，快快趣帶過就算，怎料A想了一會，嚴正地跟我說：「但係再揀，我都係鍾意九把刀，至少有段時間佢唔係X街，好似你咁由始至終都係個X街，我真係點都唔會鍾意！」 <br>原來呃女人X街鬥唔過你坦白，那九把刀坦白承認「我很喜歡她，但我的未來是屬於女友！」又點會唔X街！但其實又不是殺人放火，男歡女愛友誼賽，有幾碧刁呀？！但為免影響她工作，我還是笑着感謝她「多謝你唔鍾意我！」</p><p>撰文：鄒凱光<br><br>集編劇、導演、演員、主持於一身的中年漢，有着男人的浪漫。<br><br>本欄逢周四刊登</p></body></html>