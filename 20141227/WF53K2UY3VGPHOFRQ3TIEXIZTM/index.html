<html><header><meta charset="utf-8"><title>巴黎婚照預支蜜月袁彌明今出嫁　三招馴夫</title></header><body><h1>巴黎婚照預支蜜月<br>袁彌明今出嫁　三招馴夫</h1><p>現年34歲、05年最後五強港姐袁彌明今日披嫁衣，下嫁拍拖一年多的38歲「謎網」行政總裁、公民黨創黨成員林雨陽，一對新人早前到法國及西班牙預支蜜月時，順便拍婚紗照。袁彌明大讚老公值99分，最冧是對方經常𠱁她笑，袁彌明昨日笑言婚後出嗲功、錫功和冧功三招馴夫。</p><p>港姐出身的袁彌明近年離娛圈從政，當上人民力量主席，積極爭取真普選，她去年被爆戀上「謎網」行政總裁、公民黨創黨成員林雨陽，兩人拍拖一年多，今年4月在facebook宣佈婚訊，今日就會在中環一間教堂行禮，袁彌明榮升人妻，昨日她風騷表示婚後要繼續三招嗲功箍實老公。</p><p>一對新人昨日依傳統避見，各自為今日婚禮作最後準備，準新娘袁彌明昨晚邀一班閨蜜傾心事，昨午則在西半山整理今日婚禮的婚紗及禮服，並大晒鑽飾及金器，袁彌明全程笑不攏嘴說：「我仲未好緊張，今日仲忙去試頭飾同試妝，聽朝一早去教堂行禮，我哋全西式，Skip晒上頭同接新娘傳統，當係放佢（林雨陽）一馬。」最後一夜單身，袁彌明打算與一班好姊妹共度：「我租咗間屋，約埋啲姊妹嚟同我傾偈。」</p><p>有真普選再生B</p><p>袁彌明和林雨陽早前到了法國和西班牙預支蜜月，兩人順道拍攝結婚照，她說：「我哋帶咗禮服去影靚相，最開心係喺法國買咗復古款式嘅結婚戒指，之前四出搜購都揀唔啱心水。」袁彌明對復古服飾情有獨鍾，由二人的婚照所見，她穿上低胸黑色喱士透視晚裝，頭戴小皇冠頭飾，依偎在林雨陽膊頭晒溫馨，兩人的臉上都流露冧爆甜笑。<br>問到袁彌明會給老公林雨陽幾多分？她衝口而出：「99分呀，佢真係好好，佢識𠱁我笑。」袁彌明希望婚後夫妻和諧，她說：「我會繼續嗲佢，錫佢同扮BB聲𠱁佢。」袁彌明近年瞓身支持真普選，她堅持有真普選後，肚皮才開工：「我哋有共識，落實真普選，我先考慮生BB。」</p><p>林雨陽畀99.2分</p><p>林雨陽昨接受電話訪問時緊張到食螺絲：「今日係我最後一日單身，所以夜晚都單獨一個人過，困住自己做一晚宅男。」他獲袁彌明大讚是99分好老公，也即答：「咁我要畀番佢多啲，畀多0.1太孤寒，就99.2分，好事成雙。」<br>採訪：比華利</p></body></html>