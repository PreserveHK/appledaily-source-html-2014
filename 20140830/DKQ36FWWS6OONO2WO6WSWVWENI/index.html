<html><header><meta charset="utf-8"><title>隔牆有耳：約友嘆啡密密斟　李國能憂國憂民 - 李八方</title></header><body><h1>隔牆有耳：約友嘆啡密密斟　<br>李國能憂國憂民 - 李八方</h1><p>北京一股白皮書寒風，話法官係治港者，又要佢哋愛國愛港，好彩有班法律群英敢上街遊行頂住，當然仲有前終審法院首席大法官李國能，敢公開撰文反駁，據聞唔少本地左派都睇李官篇文唔順眼，但又唔敢向佢老人家開火，始終佢喺法律界德高望重。李官寫完文後就唔見佢現身，八方噚日咁啱撞到李官忙裏偷閒，同佢好友資深大律師陳志海邊飲咖啡邊傾偈，陳狀同八方話，李官仲係好憂國憂民！<br>八方噚日喺和記大廈食完飯，喺地下間Pacific Coffee見到李官同陳大狀飲咖啡，兩人大大話話傾咗大半個鐘，八方亦唔好意思打擾佢哋。</p><p>心水清字字珠璣</p><p>等到李官準備走嘅時候，八方冒昧上前打招呼，李官亦好客氣咁同八方say hi，八方打蛇隨棍上問佢點睇全國人大常委會法工委主任張榮順話，用普通法規限《基本法》、排斥同削弱中央管治權係不被允許嘅言論，衰在八方一時口快，將張榮順講錯做清華大學法律學院教授王振民，李官心水清，立即糾正八方，話係張榮順先啱！<br>呢個時候佢老友陳狀插口話，其實李官好憂國憂民㗎﹗咁八方又問李官，佢對王振民嘅言論又點睇？李官只係話王振民都承認，白皮書英文版將「治港」繙譯為「administrate」係錯啦！表面好似冇答，但實際李官已講咗佢嘅態度，果然字字珠璣。<br><br>李八方<br>mailto:pf_lee@appledaily.com </p><p>【壹錘佔中】8月31日　5pm直播<br>壹錘定音:  http://hammerout.hk <br>和平佔中:  http://occupycentral.appledaily.com <br>YouTube:   http://bit.ly/occupycentral  </p></body></html>