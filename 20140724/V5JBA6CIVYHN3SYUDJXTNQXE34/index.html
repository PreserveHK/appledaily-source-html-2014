<html><header><meta charset="utf-8"><title>異動空間：中建材謀展升浪 - 魏力</title></header><body><h1>異動空間：中建材謀展升浪<br> - 魏力</h1><p>大市終於破悶局，恒指一度逼近24000點，熊仔排隊打靶，資金由殼股回流至傳統股份，港交所（388）率先破頂，衝上三年高位，高盛有份入股內地壞賬資產公司，中國信達（1359）即刻掃起，內房受惠限購令鬆綁反彈，中國海外（688）領漲，基建鐵路股全線破位，上周推介過嘅中國北車（6199）果然向北創新高，繼續坐穩上望7蚊。<br>以往市況轉熱，中國建材（3323）有領先指標嘅作用。上星期入選央企改革試點企業，氣氛即時扭轉，雖改革係長遠嘅事，但背後意義重大，就係有阿爺欽點，加上穆迪認為改革有正面信用影響，將提升運營效率，中外齊唱好，真係未改革先興奮。加上資金回流中資股，昔日當炒股唔應該仲企喺呢個價。<br>另一個重點係，中建材出名債重，所以trade緊嘅PE同PB，一路都比同業平，如果改革成功，呢個discount肯定會消失，動力隨時打孖上。中建材上星期連升三棍後受中期降軌壓住，近日後抽整固企穩200日線，如股價升破7.8元就正式破軌，展開新升浪，目標價至少見4月高位8.42元，如市況配合，上番9蚊一啲都唔難。</p><p>魏力<br> http://www.facebook.com/2012jason </p></body></html>