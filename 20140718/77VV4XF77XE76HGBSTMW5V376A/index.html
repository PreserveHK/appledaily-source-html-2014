<html><header><meta charset="utf-8"><title>老左變走資 - 左丁山</title></header><body><h1>老左變走資 - 左丁山</h1><p>博士G請客，搵埋天真許、地產C、博士L、散戶股神Ｔ等人，在中國會吃「老婆唔俾食」嘅「不健康食品」，例如豬皮、豬油、炸兩腸粉、乾炒牛河、馬拉糕等等高膽固醇傳統點心糕點，吃得不亦樂乎，食食吓就講起佔中一事。中國會在中國銀行舊廈頂樓，相傳係1967年暴動時期之反英抗暴鬥委會之神經中樞，現在就係華洋雜處，有時洋人顧客多過唐人嘅中國會，裝修就有六十年代毛澤東主義之影子，精神面貌就係21世紀資本主義，在此地方議論2014年之佔中，有特殊氣氛。<br>大家都認為佔中即使實行，對本港經濟、社會影響不大，好難好難危害香港經濟嘅。股神T原來在67年暴動時做過一間新蒲崗工廠嘅工人鬥委會委員，上街派傳單駡黃皮狗、白皮豬，後因林彬被燒死事件，股神T自覺情況凶險，立即辭職不幹，並且加入明報跟隨查良鏞反共去了，佢話：「細佬仲左過我，成日話要上北京做紅衛兵，後來家姐度咗條好橋，籌錢送咗佢去東京學習，結果佢變成反共青年。年輕人性格浪漫、激情，十年之內不知會變成甚麼人物，不必對佢地嘅口號過於緊張嘅。」<br>地產C成日被人批評為地產霸權塗脂抹粉，其實佢讀書時仲激過黃之鋒好多倍，與岑建勳、莫昭如、鍾倫納、陳以珩等人在維園搞反貪污、捉葛柏示威，俾警察追住用藤牌打，佢用手一格，藤牌入肉，一扯之下，一小塊肉扯甩出嚟，至今右手仍留有疤痕。當日痛到入心入肺，今日講起往事就談笑風生，指年青學生為社會發聲，無可厚非，事過境遷之後，咪又係要為人生奮鬥！講永久革命（Permanent Revolution馬克思、恩格斯之理念之一），世上無幾人做得到，大多數係口噏噏，年青學子為此造夢嘅箒。<br>左丁山從來不是浪漫之人，大概是從少就讀右派學校，十月十日要跟唱「三民主義，吾黨所宗」有關，入到大學亦係右派，主修經濟學，課程全是庸俗資本主義理論，與馬克思經濟觀對着幹，成為自由市場派、自由思想派、個體主義派。這數十年，潮來潮去，香港年輕學生從親共、極端親共，演變成恐共、抗共以至今天的反共，北京不知是否有雅量反省吓。</p></body></html>