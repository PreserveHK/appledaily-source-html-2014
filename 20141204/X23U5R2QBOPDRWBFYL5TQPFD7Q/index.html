<html><header><meta charset="utf-8"><title>馮仁昭四圍超：霆鋒提王菲笑得勁甜 - 馮仁昭</title></header><body><h1>馮仁昭四圍超：霆鋒提王菲笑得勁甜 - 馮仁昭</h1><p>謝霆鋒噚日喺金鐘宣傳樓盤廣告，佢話自己嘅Dream house最重要係個廚房。有間好正嘅屋都要有個女主人至夠完美，唔知佢會唔會同女友王菲又喺香港都築一間愛巢呢？霆鋒聽到王菲個名就即刻落閘話唔答呢啲問題。啱啱去咗王菲喺大理嘅別墅度假過二人世界嘅霆鋒，雖然唔肯講王菲嘅話題，不過每次聽到王菲兩個字就即刻嘴角向上，笑得勁甜，心情靚到漏。</p><p>唔知婷婷甩拖</p><p>霆鋒細妹謝婷婷之前踢爆咗王菲會嚟香港同屋企人一齊過聖誕節，霆鋒聽到諗咗陣先話：「唔係，佢冇呀！我未知。」霆鋒解釋話遲啲要去葡萄牙拍橄欖油廣告，跟住仲有好多工作，所以自己都未知聖誕點過。霆鋒就蜜運中，婷婷啱啱又甩拖，做大哥嘅佢有冇安慰吓個妹？霆鋒一臉茫然反問乜事，呆咗幾秒先答：「咁大個人自己搞啦！我同佢10日前先喺新加坡見過，但我哋傾公事多。」撰文：馮仁昭</p></body></html>