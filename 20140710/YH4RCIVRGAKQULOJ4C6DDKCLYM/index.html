<html><header><meta charset="utf-8"><title>中環在線：利豐分拆利標　馮家總動員撐場 - 李華華</title></header><body><h1>中環在線：<br>利豐分拆利標　馮家總動員撐場 - 李華華</h1><p>百年老店利豐（494）分拆旗下品牌業務利標（787），噚日正式掛牌，馮氏一家幾乎全體總動員出動撐場，場面似在開家族派對。利標CEO樂裕民亦一樣咁happy，因為除咗貴為亞洲樂壇天后嘅太太李玟（CoCo）有親身到場支持外，他與前妻嘅女兒Rachel Rockowitz，亦身穿搶眼鮮黃色露背裙嚟賀爸爸新官上任。樂裕民上台敲銅鑼時，CoCo、Rachel和幾位親友仲一齊喺台下尖叫吶喊，感覺似睇緊concert。</p><p>馮家兩代成員悉心打扮 </p><p>馮家兩代成員，昨日差不多全數出現。利豐非執行董事馮國經、主席馮國綸兩兄弟，自然有出席，難得係兩位太座都悉心打扮，陪同現身。馮國綸對於利標掛牌後股價造好，心情大靚，笑住話滿意股價表現，不過佢都補咗句，要睇多幾日先可以作準嘅。<br>馮國經3名子女全部有到場，包括長女馮詠儀同佢嘅賓架老公林詩棋，仲有甚少在公開場合現身嘅細仔馮裕津（Stephen）。華華問到接棒做利豐新CEO嘅二公子馮裕鈞，最近升職有乜感想時，佢就話剛剛接咗棒先兩日，要「儲吓啲感受先」，保證8月公佈業績時，再同大家分享。<br>港交所（388）就出動到主席周松崗來做代表，認真畀面。向來同樂裕民friend底嘅蘭桂坊之父盛智文（Allan Zeman），就以利標獨立非執董身份出席。  </p><p>李華華<br>mailto:LiWaWa@AppleDaily.com</p></body></html>