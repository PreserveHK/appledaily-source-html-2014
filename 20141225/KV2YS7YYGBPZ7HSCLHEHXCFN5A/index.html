<html><header><meta charset="utf-8"><title>體壇拾趣︰4狀元鬥法騎士屠「狼」</title></header><body><h1>體壇拾趣︰4狀元鬥法騎士屠「狼」</h1><p>NBA球隊木狼今季首度作客騎士，亦係兩位狀元A域堅斯同班尼特首次倒戈，連埋騎士嘅勒邦占士同K艾榮，呢場比賽合共有4位新秀狀元參戰㖭。騎士始終整體戰力較佳，K艾榮攻入29分同4助攻，「大帝」勒邦占士亦都唔失禮，攻入24分，協助騎士以125:104擊敗木狼。<br>其實A域堅斯今場都叫大打爭氣波，有27分之餘，都有2個助攻2個籃板，奈何隊友唔爭氣，班尼特更加4投全射食蛋。</p><p>大帝倒戈：唔向後望</p><p>騎士休息一日之後就要喺聖誕作客熱火，大帝更係倒戈身份返回效力4季嘅球隊，勒邦占士賽前就話：「我唔係講大話，我認為人唔應該總向後望，過去我喺邁阿密有美好回憶，但𠵱家我決心幫騎士。」<br>騎士贏波但就折將，中鋒華利奧第3節扭傷足踝退下火線，球隊安排佢照磁力共振，不過睇嚟傷勢唔輕；早前活塞就將全能前鋒J史密夫裁走，熱火爭住簽佢，為咗增強籃板實力，唔知騎士又會唔會爭埋一份。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>