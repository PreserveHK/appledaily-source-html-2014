<html><header><meta charset="utf-8"><title>馮仁昭四圍超：Dear Jane寸Mr.唔正氣 - 馮仁昭</title></header><body><h1>馮仁昭四圍超：Dear Jane寸Mr.唔正氣 - 馮仁昭</h1><p>舊年樂隊Mr.俾網民狂插撐維穩騷，RubberBand就表明身在曹營心在漢，最近樂隊Dear Jane幫now主持節目，寸Mr.唔夠RB正氣，事緣呢集Dear Jane俾嘉賓艾粒整蠱，夾埋兩個女仔扮爆車胎，搵Dear Jane幫手換胎，艾粒指示女仔問：「你哋好熟面口，係咪唱歌？」成員Jackal搞鬼答：「我哋有隊band叫RubberBand，我叫泥鯭。」女仔反問：「你哋唔係叫Mr.咩？」Jackal則答：「唔係，RubberBand正氣好多。」<br></p><p>打到變豬頭</p><p>節目出街後，噚日馮仁昭收到成員Tim俾人打爆缸嘅相，就致電Tim問係咪得罪人？佢笑話：「拍新歌《Stand Up》MV咋。」問番寸Mr.唔夠正氣件事，Tim解釋：「爆肚啫，唔係寸佢哋，我哋好friend，佢哋明㗎，知我哋講笑，大家知RB關懷社會愛香港，Mr.啲歌就年輕人講愛情，嗰件事佢哋俾人擺上枱，佢哋都係做番本份。」<br>至於新歌MV俾隊友打到變豬頭，Tim話：「首歌叫《Stand Up》，畫面上有威力、張力，每日喺社會遇到唔同挫折俾人踩低，要靠自己企起身，以前哥哥（張國榮）首《Stand Up》係跳舞開心，但𠵱家stand up係為自己。」<br>撰文：馮仁昭</p></body></html>