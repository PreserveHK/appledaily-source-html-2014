<html><header><meta charset="utf-8"><title>中門大開：到希臘之路 - 添馬男</title></header><body><h1>中門大開：到希臘之路 - 添馬男</h1><p>施政報告出台一星期，評價大失政府所望，根據鍾庭耀調查，評分仲衰過舊年，派200億都搞到咁，可想而知民情係幾咁討厭梁振英，黨報力挺都冇乜大作用。<br>今次打錯算盤，源於兩個原因：首先派得太急兼倉卒，政府內部冇統一口徑，各有各講。由於林鄭處事作風專橫，其他司局長無從知悉低收入在職津貼內容，更遑論事先夾定條line to take，財爺話總計額外增加200億經常開支，林鄭公開反駁話只係100多億，陳家強話兩個都啱，財爺是以財政年度去計。如果熟悉政府運作，都知陳家強言論係為林鄭亂噏降溫，政府盤數幾時都係用財政年度去計。</p><p>梁粉唔識計政府盤數</p><p>另一大敗筆係無厘頭搵EU效率促進組去負責，而非社會福利署，更令人懷疑勞福局本身反對設立此津貼。EU係政府內之顧問，直屬政務司辦公室，以研究管理為主，同派福利完全冇關，林鄭夾硬嚟，令政務官側目。估唔到冇規冇矩之歪風，由梁振英開始蔓延至政務司。<br>第二個原因係公眾反彈，本來派錢谷民望乃政客慣常伎倆，冇乜特別技巧，但仍要審時度勢，今次中產大反彈早在預計之內，因梁上場後將社福大權交予何喜華與羅致光兩人，老人舊年派一大筆，其間關愛基金季季有新猷，連非法工廈劏房戶都照派，到終審法院有關綜援居港期判決一出，中產已譁然。低水平政客仍以為派福利賺民望，實在愚笨之至。<br>政府有6,000多億財政儲備，表面睇條數可以頂到每年至少200億經常開支增長，梁發動鄭家純、陳啟宗、林奮強之流不斷對財爺作政治攻擊，鄭家純仲話應用一半財政儲備3,000幾億，五年內用去扶貧。梁振英逼佢就範，矛盾已相當公開白熱化。但呢班梁粉唔多識政府盤數點計，香港公共財政乃實時計算，有兩條大數一直冇計落去，一條係公務員長俸開支，一條係基本工程開支。基本工程開支如果要撥備，承擔額乃3,000億，但仍未算驚嚇，另一條公職人員退休金，曾俊華自2011/12年起已每年公佈，稱為法定退休金承擔額現值，金額巨大，於2011/12年度為4,696億元，2012/13年度升到5,338億元，2013/14年度更勁，去到6,413億元。<br>呢兩條數雖然唔使一次過支付晒，但若果政府盤數連續幾年見紅，就好快要由儲備撥出來找呢兩條數，而呢兩條數同樣增幅驚人。<br>梁振英吹水話只要經濟好，政府收入可支撐，但點樣令經濟好？只有口號而無計劃，最終一定係用財政手段，先動用儲備，再而加稅、削減公營開支。梁錦松當時都做過，大家似乎失咗憶。<br>到希臘之路，其實好近。</p><p>添馬男</p></body></html>