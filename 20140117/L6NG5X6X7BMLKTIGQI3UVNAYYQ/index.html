<html><header><meta charset="utf-8"><title>中環在線：千億富豪來港避傳媒馬化騰廚房走佬 - 李華華</title></header><body><h1>中環在線：千億富豪來港避傳媒<br>馬化騰廚房走佬 - 李華華</h1><p>「股王」騰訊（700）老闆馬化騰為避傳媒追訪要經酒店廚房逃走！？廚房又濕又滑，一不小心隨時跣親，下次唔好喇。<br>科網股舊年開始主導大市，騰訊更被捧為股王，股價升到唔識停咁款，公司前晚宣佈投資華南城（1668）搞電子商貿，刺激股價又創新高，騰訊噚日市值升至超過9,500億元。<br>咁啱由恒隆地產（101）主席陳啟宗做召集人嘅香港發展論壇邀請到馬化騰噚日來港，喺灣仔一間五星級酒店出席一個研討會，財經記者當然蜂擁而至，想問馬化騰嘅電商大計啦。<br>陳啟宗一早為馬化騰封晒後門，話佢要趕飛機，會後就馬上鬆人去機場，不過記者一於少理，諗住點都有句「不回應」嘅回應啩，點知呢位千億富豪一完場，話閃就閃，仲要走入秘密通道，經酒店廚房離開，去如黃鶴！</p><p>馬總受讚賞　笑而不語</p><p>講番呢個論壇，主題關於中國與香港經濟發展，陳啟宗不忘大讚騰訊，與百度、阿里巴巴三大巨頭主導內地科網業，又話騰訊嘅市值已經係本地藍籌股長實（001）或者新地（016）嘅兩、三倍，一向怕醜兼低調嘅馬化騰全程低頭唔出聲，頂多都係笑吓回應。<br>記得馬化騰舊年講過，其實佢唔鍾意個名俾人擺出去議論，越少越好，又公開講過，覺得公司市值升到咁高好可怕，陳啟宗噚日咁樣讚佢，難怪馬化騰完全唔識反應。<br><br>李華華<br>mailto:LiWaWa@AppleDaily.com</p></body></html>