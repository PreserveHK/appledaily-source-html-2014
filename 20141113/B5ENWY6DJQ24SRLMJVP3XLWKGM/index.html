<html><header><meta charset="utf-8"><title>樂仔續約衞蘭未諗定</title></header><body><h1>樂仔續約衞蘭未諗定</h1><p>余文樂和衞蘭近日先後傳出完約後要離開所屬寰亞及Amusic，樂仔昨午到中環宣傳自家品牌時否認：「我會留低，呢五年冇林生（林建岳）冇我嘅成就。其實好多人搵我傾，開出條件都好高，我反而唔係太睇錢。公司畀我條件係之前十倍，𠵱家我99%留低，1%未簽新約，大家唔使揣測啦。」今日33歲牛一的樂仔表示阿媽催婚，他說：「我好想結婚，有冇好介紹？」心情靚的樂仔同時祝福與男友傳婚訊的舊愛吳雨霏及昨日30歲生日的周柏豪。<br>衞蘭昨在銅鑼灣出席商台活動，她表示跟Amusic明年才約滿，有指公司為其本月底在紅館開騷是換她續約，但現在她反口說：「冇講過交換，有其他唱片公司搵我，但我想演唱會後休息一排，諗清楚先。」衞蘭表示人大了想有選擇去鋪排自己的路。問到衞蘭與黎明合作機會大嗎？她說：「都大，我想諗吓下一步點做。」<br>採訪：卓寶花、王連連<br>攝影：陳慧安、陳志嵐</p><p>【三個粉絲去首爾】<br>追星實錄，即上韓劇讀： http://hk.apple.appledaily.com/kstar  </p></body></html>