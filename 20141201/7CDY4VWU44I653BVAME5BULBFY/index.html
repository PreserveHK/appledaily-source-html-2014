<html><header><meta charset="utf-8"><title>每日一趣：得罪國資委下場 - 李可強</title></header><body><h1>每日一趣：得罪國資委下場 - 李可強</h1><p>一間公司要上市，理應如實披露財務數據，但如果會因此得罪阿爺，後果會點？金逸影視上周五俾中證監終止IPO，似乎已經為呢個有中國特色嘅問題提供答案。<br>故事教訓就係，公司要成功上市，數據真假唔緊要，最緊要係識做。但由此可推論，內地新股的數據有幾堅，就大家心照。<br>呢間金逸影視真係好勇，竟然夠膽喺招股書內披露國家機密，話武漢國資委喺2011年，係公司第五大客戶，總共買咗96萬元戲飛。<br>武漢國資委只有75名職員，即係話，平均每人使咗過萬人仔嘅公數，係用嚟睇戲。而家內地反貪腐風頭火勢，如果呢啲舊賬被揭出嚟，咁仲得了？<br>武漢國資委一定唔認數，寫咗信去中證監話資料失實，要求嚴肅處理。金逸影視亦知道大鑊，馬上公開道歉，話只係將武漢國資委體系內單位銷售計入其名下，過於簡化，會深刻反省。<br>招股書要券商、會計師、律師核查，照計應該唔會錯。但話知你啲數真定假，激嬲咗阿爺，點會有好下場？金逸影視喺內地有114間戲院，而家要擔心嘅，恐怕唔係上唔上到市咁簡單。<br><br>李可強</p></body></html>