<html><header><meta charset="utf-8"><title>中環在線：渣打前大班重臨香港鬼馬戴維思自嘲矮小 - 李華華</title></header><body><h1>中環在線：渣打前大班重臨香港<br>鬼馬戴維思自嘲矮小 - 李華華</h1><p>渣打（2888）前大班戴維思（Mervyn Davies）09年棄商從官，加入英國前首相白高敦政府，做過貿易促進和投資部長，闊別香江多年，呢位勳爵（Lord Davies of Abersoch）噚日崔護重來，應30% Club HK邀請，大談撐起半邊天嘅現代社會女人經，盡顯鬼馬幽默本色。<br>身形相對短小精幹嘅Mervyn噚日一開波就自嘲，話每次企出嚟演講，工作人員一定要先為佢調校支咪嘅高度。有次出席國際研討會，前一位講者身高6呎以上，輪到佢行埋去講，支咪喺佢頭頂咁滯，此話一出即刻惹來哄堂大笑。</p><p>仍幫李澤楷管理資產</p><p>其實Mervyn早前同家人法國滑雪，撞傷膊頭，驟眼睇略見憔悴，但難得與友人聚舊，精神返晒嚟，講唔停口。佢話今次會喺香港逗留一周，又介紹個靚靚寶貝女Laura畀華華認識，之不過老婆大人就要留喺老家，幫手湊孫，今次無暇隨行。<br>佢擔任合夥人兼副主席嘅美國私募基金公司Corsair Capital，年前曾傳出有興趣收購蘇格蘭皇家銀行喺英國嘅分行，令人一度揣測戴老復出銀行界。本月初英國《Sky News》又傳，和黃（013）旗下屈臣氏可能遷冊英國上市，仲研究搵佢老哥或滙控前大班龐約翰出山做主席。Mervyn話絕無其事，但佢仲有幫小小超李澤楷，打理由對方控制嘅資產管理公司瑞柏投資。</p><p>30% Club HK　猛人雲集</p><p>30% Club HK籌辦呢個午宴，除咗有會員戴維思做演講嘉賓，席上賓客亦星光熠熠，包括有恒隆地產（101）董事總經理陳南祿、會德豐（020）主席吳宗權、香港電訊（6823）董事總經理艾維朗、大酒店（045）行政總裁郭敬文。<br>呢個組織其實幾唔簡單，早於2010年喺英國成立，目的係令到更多企業主席同高層關注多元共長，增加女董事嘅比例，30%唔係一個硬性指標。香港分會會員就包括小超人李澤鉅、小小超李澤楷、恒隆老闆陳啟宗、證監會主席唐家成、金發局主席查史美倫等等。咁就解釋到，點解呢個組織舉行一個午宴可以請到咁多大冧巴撐場。<br>港交所（388）近年亦呼籲上市公司將董事會成員變得多元一啲，包括增加女董事數目，不過港交所暫時就冇主席或高層做呢個組織嘅會員。</p><p>現場賓客星光熠熠</p><p>李華華<br>mailto:LiWaWa@AppleDaily.com</p></body></html>