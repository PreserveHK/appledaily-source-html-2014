<html><header><meta charset="utf-8"><title>【七筆思議】一言棠：祝福香港…… - 歐錦棠</title></header><body><h1>【七筆思議】一言棠：祝福香港…… - 歐錦棠</h1><p>朝朝睇新聞台，必定見到何文田善心粥檔老闆李松慶之「築福香港」廣告，或見他雜耍般踏單輪車，或與街坊婆婆談笑風生，不過最叫人留下印象，莫過於他講的：「小人物咪小人物囉，小人物咪做小事囉。」言簡意賅，雖未知出自慶哥口中或撰稿手筆，此語已成金句，兼一語驚醒夢中人，所以莫說政府花費公帑拍廣告宣傳政策是本末倒置，原來日日用電視同你洗腦真係收效！話說回頭，由「慶哥的一碗粥」，就不禁令我聯想到同樣是粥，慶哥逢周日免費贈與長者，只限「堂食」，不設「入屋」，亦無超過五千客戶之數，所以無懼阻攔之虞，總好過政府親手烹調，搞到「杰撻撻的一鑊粥」。<br>既然莫以善小而不為，則身為小巿民亦應響應政府宣傳，齊齊發揮「祝福香港……電視」精神。<br>以為在香港身為中產最慘，誰知有時做有錢佬都唔係好玩。你睇王生，為帶來「香港電視界新氣象」的美好願景，俾政府玩完一單再一單，身家慘跌九億，創業夢碎，開台無期，正常人早就入小欖，難得佢依然硬淨，死不認輸，極富共產黨長征革命精神，所以小巿民要齊集做小事，齊齊為香港電視度橋，眾志成城，務求令王生度過難關，毋須一鋪清袋可以繼續玩。好，就由小弟身先士卒，率先出橋：</p><p>與亞視「合拍」</p><p>一：王生不惜工本，購置大量最先進拍攝器材，如今與其閒置，倒不如開設出租公司，皆因業界機器長期供不應求，此舉實利己利人。<br>二：反正有强大製作團隊，又有藝員，何不婚禮統籌包拍一條龍，由求婚到籌備直到過大禮過門註冊擺酒全程真人騷，藝員兼任兄弟姊妹團，專業司儀更加不在話下。不過顧客對象應該北上，事關如此龐大製作團隊，除內地暴發戶，香港人要有能負擔者幾稀矣。<br>三：合拍，相信亦最為可行，此處所指的合拍對象當然非中港合拍，而正正是王生當日被白馬素車送出門外的冤大頭亞洲電視。亞視申請續牌，在冇製作零收視負廣告情況下，就算政府幫到出面都藥石無靈，扮開戲等門面工夫點都要做，奈巧婦難為無米炊，不若一家便宜兩家着，王生應前嫌不記，以香港電影用外判形式入亞視開劇，器材、人才、開銷比例一律有數講，事成之後亞視有貨交差，港視亦有戲出街，但事前大鑼大鼓，觀眾都會心知肚明此乃港視「借肚生仔」，日後ＢＢ羽翼漸豐，有機再另起爐灶之時，觀眾亦必認住王生之牌頭，緊隨蟬過別枝，他日東山再起，未必無機。</p><p>【一言棠】<br>撰文：歐錦棠<br><br>除表演藝術，也酷愛文字、影像及武術，其文章往往一針見血。<br><br>本欄逢周五刊登</p></body></html>