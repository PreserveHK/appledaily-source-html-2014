<html><header><meta charset="utf-8"><title>盂蘭筍工　少女搵鬼睇</title></header><body><h1>盂蘭筍工　少女搵鬼睇</h1><p>四圍走，影吓相，同街坊吹水，就可以穩袋人工，算不算是筍工？九十後少女朱詠筠（Jennifer）畢業後的第一份工，是替長春社考察香港風俗文化，令一眾本土風俗愛好者非常羨慕：「每次講起我份工，佢哋就流晒口水。平日佢哋要請假去睇節慶，而我就攞住人工咁睇，仲可以喺最佳位置欣賞。」七月至八月期間，Jennifer打正旗號搵鬼睇，走遍全港十八區，用新形式記錄逐漸式微的盂蘭習俗。「今年我們每到一個場地考察，立刻利用電話打卡，在長春社facebook更新盂蘭勝會資訊，讓網友可以追蹤勝會的行蹤。另外，大家還可以參加尋寶遊戲，只要在勝會中認出背着長春社背包的我們，可免費獲得一套節慶主題的康樂棋。」</p><p>高溫追盂蘭　易摸門釘</p><p>是次活動名叫「Go run盂蘭」，單看名字就知其實唔易玩，七八月高溫炎熱，盂蘭勝會又在室外地方進行，加上近年鐵路工程頻繁，盂蘭勝會的舉辦地點經常改變，即使按資料尋訪，也有機會摸門釘。訪問當日氣溫高達34℃，我跟Jennifer頂着日曬，到訪鴨脷洲其中一個盂蘭勝會，可惜因場地變更遍尋未獲。「文化博物館有列出清單，齊全地說明香港有多少個盂蘭勝會，沿用哪一種傳統，是廣府、潮州還是鶴佬形式，在甚麽日期舉行，唯獨沒有列出地址，比較麻煩、難找。好像鴨脷洲的盂蘭勝會，有機會遇上鐵路工程而搬遷，很難追蹤。」<br>上年Jennifer首次追蹤盂蘭節，在有文字記錄的九十一檔勝會中，她去了三十一檔，約有十分之一機會摸空門。一旦摸門釘，她就會問附近街坊及本土風俗愛好者，多方面收風：「我們想組織一張詳細清單，了解每一檔盂蘭勝會在哪區哪個地點舉行。而做實地考察的原因，是為了取得主辦單位的聯絡方法，在盂蘭節完結後做訪問，去了解節日起源、儀式進行的時間、街坊的參與程度等。」鴨脷洲共有三檔盂蘭，有消息指部份因港鐵工程擱置，但話未說畢，Jennifer就尋獲另一檔：「找到了！鴨脷洲還有個屬於潮州人的盂蘭勝會，位置就在香港仔黃竹坑大王爺廟前面。」Jennifer認為，盂蘭勝會是傳統文化，大家都想延續下去，如果本來的場所不能使用，就找另一地點，除非真的連續幾年都找不到場地。<br></p><p>一日食三次潮州粥</p><p>有看《盂蘭神功》的朋友易有太多幻想，盂蘭節祭祀鬼神，少女走遍全港盂蘭，會不會招來嗰味嘢？自認怕曱甴多過怕鬼的Jennifer，對此百無禁忌：「鬼只係人過咗身，情況就像你行街，人哋唔會無啦啦過嚟搞你一樣。」相反，她相信盂蘭節是個真正普天同慶的嘉年華，人鬼神都享受得到。按照傳統故事，小鬼可在盂蘭節吃東西，過全年最舒服的日子，人又可以看到戲班表演，神見到人鬼和平共處甚為生性，心裏倍感安慰。每次進入盂蘭會場，Jennifer毫不忌諱地拍照記錄，反而是街坊替她擔心：「有次去慈雲山的盂蘭會場，我拿着相機拍攝大士王，有位太太對我說：『阿妹我幫你上番炷香先。』然後對大士王說：『細路女唔識世界，唔好怪佢啊。』」<br>難得年輕一輩對盂蘭滿有興趣，父老們都照顧有加，細路女這個身份，令Jennifer的工作更順利。「佢哋覺得我係妹妹仔，我做訪問好方便。有咩唔明，佢哋見係細路女問，都樂於解答。」在「放焰口」儀式中，經師會做些手勢，她問父老們有甚麼意思，父老回答說是招魂用的，叮囑她千萬不要學。Jennifer在父老的盛情招待下，一天吃三次潮州粥，又獲贈平安米。完成工作後，她會主動掏錢添香油，實際支持盂蘭文化傳承下去。嶺南大學歷史系出身的她，深受民間的信仰文化吸引：「我自己覺得有點奇怪，有些香港人暑假特意買機票去日本追蹤夏祭，其實每年夏天，香港各區也有盂蘭勝會，展現傳統風俗儀式。香港人，何不嘗試了解本土文化背景、盂蘭節的意義？」<br></p></body></html>