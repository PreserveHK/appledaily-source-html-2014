<html><header><meta charset="utf-8"><title>三對星級夫妻齊搵食梁家輝狂掃補腰湯</title></header><body><h1>三對星級夫妻齊搵食<br>梁家輝狂掃補腰湯</h1><p>【銅鑼灣、灣仔】圈中有唔少恩愛夫妻，梁家輝同老婆江嘉年近年頻頻拍拖晒恩愛，上周一梁家輝同老婆喺香港機場，送一對索爆孖女上機，返去加拿大開學，原來送機後，佢兩公婆去咗銅鑼灣時代廣場嘅city'super行街街。家輝成個跟得男人咁，陪老婆左睇右睇，好鬼恩愛。<br>梁太全程主攻煮食用品外，亦好細心睇對腰骨有幫助嘅湯包，睇嚟佢想幫之前拍戲整傷肋骨嘅老公補番吓，梁太仲好有耐性聽售貨員講解咗十分鐘，之後問埋家輝意見先畀錢。身為影帝嘅家輝，喺超市梗係俾唔少人認出，唔少人讚佢高大又有型，家輝仲好nice咁同市民講多謝。</p><p>靚靚閃縮買魚蛋</p><p>不過另外兩對圈中夫婦就冇咁大方，張智霖同老婆袁詠儀（靚靚）前日傍晚6點半，喺灣仔買外賣魚蛋粉，靚靚見到記者，全程擰歪面，似乎唔多高興，買完外賣仲火速上車走人。而鄭伊健同老婆蒙嘉慧（YoYo）日前夜晚8點半去大坑食日本菜，做柴可夫嘅YoYo載住老公，兩公婆食飯食足個幾鐘，走嗰陣行第二個門口，估唔到佢哋仲咁避忌。<br>採訪、攝影：畢紹基、吳耀輝、潘冠恩</p><p>足本收睇《亂噏24》x卓韻芝；跟住有錢國偉陪你夜蒲！<br>周一至周五《亂噏24》約定你： http://bit.ly/appletalk24  </p></body></html>