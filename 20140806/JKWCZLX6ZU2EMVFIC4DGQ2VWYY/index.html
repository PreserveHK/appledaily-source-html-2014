<html><header><meta charset="utf-8"><title>中環迷你裙：揀隻領軍鐵路股 - Samantha</title></header><body><h1>中環迷你裙：揀隻領軍鐵路股 - Samantha</h1><p>大陸傳媒踢爆那位話「中鐵總諗住籌劃銀行」嗰位仁兄，其實同中鐵總毫無關係，亦從未參與過重大決策，情況就好似一單高鐵香港段幾時完工的新聞，竟然搵咗個揸地鐵嘅車長咁荒謬，究竟獨家係咪咁搶法呢？<br>Samantha正想咒罵浪費本小姐青春之際，他們引述鐵總內部人士指，「中鐵總正為巨量鐵路建設任務而忙碌着」，驚醒餘下四個多月，鐵路股絕不能走寶。<br>半個月來，阿爺放水滋潤中港兩地股市，最殘板塊相繼炒起，錄得不錯的升幅，追完落後要秤一秤，究竟下半年有邊個接單接到手軟嘅行業。上半年全國基建放軟手腳，鐵路固定投資僅2,352億元（人民幣．下同），佔全年目標三成，下半年為追quota，必要快馬加鞭批出鐵路合約，以保住全年經濟增長目標。<br>無論國內中鐵總招標，以至衝出神州的海外列車招標項目，南車（1766）和北車（6199）向來平分秋色，睇盤數，北車ROE以至毛利率等已追貼南車，Samantha相信在合約加快批出，鐵路股炒得㷫烚烚之時，北車能領軍做先頭部隊，因為該股上市不足三個月屢次破頂，不存在蟹貨問題，南車雖然醞釀衝破三年高位，但恐防2010年的陳年蟹貨會出來攔路，冇貨而家又想上車，還是北車好。<br><br>Samantha<br>本欄逢周三、五刊出</p></body></html>