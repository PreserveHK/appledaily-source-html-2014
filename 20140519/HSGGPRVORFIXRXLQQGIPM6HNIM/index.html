<html><header><meta charset="utf-8"><title>隔牆有耳：五個特首一個婚宴 - 李八方</title></header><body><h1>隔牆有耳：<br>五個特首一個婚宴 - 李八方</h1><p>近期政圈最受注目嘅喜事，梗係星島新聞集團主席何柱國囝囝何正德迎娶旅發局主席林建岳嘅大千金林恬兒啦。雖然何正德同林恬兒早前已經喺法國結咗婚，兩家人仲廣邀親朋好友遠赴法國分享喜悅，但一對新人噚日亦喺香港君悅酒店補辦喜酒，現場星光熠熠，事關到賀嘅政商界及娛樂圈猛人多不勝數，港、澳兩地五任特首更前後腳到場出席呢場世紀婚宴。</p><p>一對新人似乎好鍾意法國，所以噚日婚宴現場都佈置成法國莊園feel。新老爺何柱國以及新外父林建岳唔畀新人搶鏡，一早執到正到場迎賓。酒會由下晝近4點開始後，到賀者一直人流不絕，包括誠哥在內嘅四大地產商巨頭先後開開心心畀面捧場。<br>政界中人更加捧場者眾，港、澳兩地五位前任同現任特首，包括董建華、曾蔭權、何厚鏵、崔世安同梁振英前後腳捧場，非常畀面煙仔何同岳少。但唔知點解，煙仔何同梁振英合照時冇乜笑容，反而梁振英卻一路笑笑口好開心獲邀咁款。</p><p>三任財爺孖太太到賀</p><p>除咗五位特首，特區政府三任財爺亦在場。唐唐同阿松各自各拖住太太入場到賀，兩任財爺巧遇時更握手say hi，唐唐囝囝唐嘉盛都有跟住爹哋同媽咪一齊去飲見識吓。現任財爺鬍鬚曾暫時放下拉布煩惱，同太太兼阿仔一家大細笑住到賀。就連中聯辦主任張曉明亦親身祝福一對新人，成為呢場世紀婚宴其中一位見證人。</p><p>李八方<br><br>mailto:pf_lee@appledaily.com</p></body></html>