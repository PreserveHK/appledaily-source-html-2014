<html><header><meta charset="utf-8"><title>北島給孩子的詩 - 左丁山</title></header><body><h1>北島給孩子的詩 - 左丁山</h1><p>潮流興講：「不要輸在起跑線」，於是有啲二三歲小孩一日讀兩間幼稚園，上午讀「國際式」（即用英語、普通話教學，學費由五六千元起），下午就攞學券讀本地幼稚園（扣除學券後，學費大概係由一兩百蚊至一千蚊一個月），咁樣做法，等於全日托兒，但中午時佢要換校服，轉校車，細路仔好辛苦箒。<br>有一次碰到沙田著名幼稚園（樂基，在駿景園及碧濤花園，一共兩間）嘅司徒校長，問佢點睇學生一日讀兩間幼稚園，司徒校長話：「我唔贊成嘅，如此做法，平日最辛苦嘅就係學童，咁細個，最好日間有啲時間俾佢睡覺休息，趕得太緊要，對小孩子健康與學習情緒都可能構成障礙。」<br>小孩子應該輕鬆學習嘅，唔好逼得佢地太緊張咁趕喉趕命。在家輕鬆學習尤其重要，左丁山小時候跟父親念「牀前明月光，疑是地上霜」，又或者「上大人，孔乙己」，「天地玄黃、宇宙洪荒」等等根本唔知念乜，哈，十幾歲之後竟然仍然記得，自覺中文不差噃。呢日收到中文大學出版社出版嘅一本新書，叫做「給孩子的詩」，北島編著，北島係著名中國詩人，現於中大中文系任教。仲以為係佢嘅作品集㖭，打開一睇，原來唔係，裏面有好多首詩係外文繙譯過嚟嘅，亦有一啲係北島原作。<br>點解會有呢本書？北島在序言話佢小時候，父親要佢背誦古詩詞，多不解其意，但也會領略到音韻節奏，例如杜甫嘅：「舍南舍北皆春水，但見群鷗日日來」，就心情愉快。到北島兒子在港上學嘞，準備參加小學普通話朗誦比賽，要朗誦一首新詩「假如我是粉筆」，北島一讀之下，大吃一驚，即刻叫孩子退出比賽，下定決心，花了兩三年工夫，選編成一本給孩子朗誦的詩集，由中大出版社出版，內有外文詩70首，漢語新詩31首，總共101首。專門給孩子念的詩集，十分罕有，幾有意思，培養家中小孩子的中文不輸在起跑線嘅家長，應該買一本在家，得閒就與孩子一齊朗誦，例如等孩子睇完Frozen，唱完Let it Go之後，就教佢讀也斯的「城市風景」：「總有霓紅的燈色，那裏有隱藏的訊息，只可惜你戴起了口罩，聽不清楚是不是你在說話……」或紀弦的「你的名字」：「用了世界上最輕最輕的聲音， 輕輕地喚你的名字每夜每夜。寫你的名字，畫你的名字，而夢見的是你的發光的名字……」孩子熟讀此書，一定贏在起跑線！</p></body></html>