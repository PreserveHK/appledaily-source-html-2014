<html><header><meta charset="utf-8"><title>中環在線：「金融界少林寺」45周年酒會新證新舊老闆密斟 - 李華華</title></header><body><h1>中環在線：「金融界少林寺」45周年酒會<br>新證新舊老闆密斟 - 李華華</h1><p>由馮景禧創辦、有「金融界少林寺」之稱嘅新鴻基證券，即新鴻基公司（086）慶祝成立45周年。馮景禧兒子馮永祥（Tony）1996年將新鴻基賣畀聯合集團李明治家族，噚晚罕有現身慶祝酒會，仲同李明治兒子、新鴻基主席李成煌密斟10分鐘。<br>馮永祥有「股壇壞孩子」之稱，曾經提出以一仙收購中巴（026，現為中華汽車），近年相當低調，又走咗去澳洲投資賭場。<br>噚晚難得見佢現身，傍晚6點半就一早到場，佢跟李成煌好似老友聚頭咁，不停咬耳仔，細細聲好認真咁密斟10分鐘；之後佢再逗留10分鐘左右就閃了。</p><p>馮永祥換名片感猶豫</p><p>傳媒上前想跟馮永祥換名片，佢最初都好猶豫，最後畀咗張名銜係「禹銘物業管理有限公司主席」嘅名片。禹銘（666，現稱新工投資）係佢同拍檔馮耀輝創立，早幾年易手，原來佢保留番個公司名自用。<br>新鴻基𠵱家嘅話事人李成煌就更加低調，基本上冇乜公開露面。佢年約40歲，除咗新鴻基，仲有其他生意，喺馬來西亞同澳洲都有搞地產。佢話，平時雖然要周圍飛，但多數時間都留喺香港。李成煌忙住招呼賓客，新鴻基行政總裁梁永祥亦都滿場飛。 <br>賓客包括財庫局副局長劉怡翔、金融服務界立法會議員張華峰、資本策略（497）主席鍾楚義，當然唔少得「紅籌之父」梁伯韜，佢旗下私募基金CVC喺2010年入股新鴻基接近兩成，梁伯韜現任新鴻基非執董。<br>可惜，七十年代曾經效力新證嘅港交所（388）前主席夏佳理與前行政總裁周文耀有事未能捧場，否則更加星光熠熠。<br><br>李華華<br>mailto:LiWaWa@AppleDaily.com</p></body></html>