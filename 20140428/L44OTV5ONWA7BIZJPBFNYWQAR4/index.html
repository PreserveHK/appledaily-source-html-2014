<html><header><meta charset="utf-8"><title>情陷夜中環：華仁的浪漫 - 葉朗程</title></header><body><h1>情陷夜中環：華仁的浪漫 - 葉朗程</h1><p>幾乎所有聽過「天梯」的朋友，也會喜歡這首歌，主唱的是C AllStar，填詞那位叫鍾晴。講到音樂，我只懂主觀的說句「好聽」或「不好聽」，天梯屬於超好聽。從歌詞判斷，天梯是情歌，但每次聽這首歌，腦海閃過的畫面，不是情人，是華仁，我的母校。<br>「幾多對持續愛到幾多歲？不轟烈，如何做世界之最？千夫所指裏，誰理登不登對，仍挽手歷盡在世間興衰。」如果男人唱畀男人聽，的確有啲「基」，but then you know，中學的朋友是一世的，而華仁仔之間的情誼，就是可以親密到這個地步。從前最好的朋友，今天最好的朋友，以後最好的朋友，都在華仁。<br>那當然，讀大學又好，出來工作又好，也可以交到朋友，但跟中學那班相比，硬是有點說不出的分別。我的感受是，投身社會後，交朋友的過程，好像暗地裏都附帶着條件。<br>Oh，你做Deutsche Bank，我做JP Morgan，有共同話題喎，出嚟飲杯嘢啦，飲幾多食幾多唔緊要，我請，大家啱傾嘛。見多幾次，玩多幾次，熟咗啦，就叫朋友囉。</p><p>中學朋友　多一份青葱味道</p><p>喂，唔係喎，我做滙豐，你揸的士，大家仲有冇計傾？唔好玩啦，我下個月約咗朋友去瑞士旅行，你有冇錢join我？冇呀？咁點有計傾呀？You see，附帶條件的。<br>如果今日葉朗程突然破產然後改行揸綠van，boom，九成的所謂朋友全部走晒。剩低冇走嗰一成，就是華仁的朋友。所謂兄弟，就是這個層次。<br>老土啲講句，中學的朋友就是多了一種味道，一種青葱的味道，是一份永不褪色的青葱。因為這抹青葱，所有朋友和一起踏過的足印，都是無怨無悔的，單憑感覺的，不講條件的。中學時代，唔好話香港去瑞士，就算由灣仔搭車去維園都未必捨得，「行馬拉松」是兵家常事。<br>以前麥記一個餐都唔使20蚊，吃完最後一「粒」薯條、飲晒杯可樂食埋啲冰都唔捨得走。六個餐加埋百二蚊，已經是快樂不知時日過的享受。今日，去MO Bar叫三支白酒，講政治講經濟講前途，好有意義，埋單兩千，卻買不到那時候在麥記的十分之一快樂。始終，有情緒發洩，有心事傾訴，有笑話分享，依然要找華仁那一班。<br>復活節假期前，我們又再一聚。人大了，「佬」了，不再麥記了，飯局地點十居其九都是位於佐敦的金牌火鍋。<br>涮肥牛，飲啤酒，講粗口，那夜金牌火鍋的二號貴賓房，是女人禁地。七個長不大的男人，合奏出一段又一段放不低的過去。有人後悔沒有跟教Bio的Miss Cheng正式示過愛，亦有人想起當年欺負「蘆葦草」還是欺負得不夠盡，也有人懷念陳國全老師的中文堂，「教書嘅時候以為佢吹緊水，到佢吹水嘅時候又覺得佢好似教緊書」。<br>狂吃又狂笑，當第二打青島來到的時候，突然有人問：「係喎，話時話，你幾時開始暗戀Marcus㗎？」沒有人會料到竟然有人敢重提這件舊事，各人頓時鴉雀無聲，貴賓房內只有電視聲。「你係唔係想玩嘢呀？係唔係想反面呀？」Ok，看起來有點亂，我整理一下。發問的是Benson，發火的是坐在Benson旁邊的Wilson，而Marcus當然是我。換句話說，想當年，Wilson暗戀我。<br>給大家玩個心理測驗，我覺得挺準的。請你用一隻小白兔、一道木橋，一條鎖匙和你自己，串連一個簡單的故事，完全隨心而發，沒有指定答案。舉例，你可以說一隻小白兔掛着一條鎖匙，跟你一起走過一道木橋。你也可以說，你拿着一條鎖匙，走過木橋，看到一家小屋，用鎖匙打開小屋，而小白兔就在屋內。未為你解讀這個心理測驗之前，先想想自己的一個故事吧。</p><p>少數一群　每天與痛苦共存</p><p>木橋代表你的人生，鎖匙是你的事業，而小白兔則寓意你的情人或伴侶。很久以前，問過Wilson這個心理測驗，而他說出這樣的故事：自己一個人沿着木橋走，手緊緊拿着鎖匙，而那隻小白兔就在他身旁，但最特別的是，小白兔竟然是透明的，看得見，但觸不到。<br>怎樣解讀這故事？那時候，我們還是學生，所以Wilson最緊張是學業，鎖匙自然是緊緊的拿着。小白兔就是葉朗程，Wilson明知我喜歡女人，所以就算我站在他身旁，卻是這麼近那麼遠，看得見，但觸不到。<br>雖然我只喜歡女人，但我絕對明白Wilson那時候的痛苦。做少數一群，就是要每天與這種痛苦共存。費煞思量，也不明白為甚麼有人可以這般野蠻，硬要設法排斥同性戀。任何人都會有自己的取向，只要你的選擇不會傷害其他人，世界上是沒有人有權阻止你追尋目標的。<br>試想想，如果只是喜歡中國人，我卻強迫你只能跟法國人在一起，又或者你只喜歡法國人，我就硬要給你一個非洲人，哪是何等的殘酷無理？<br>還剩兩罐青島，酒醉三分醒的Benson繼續追擊Wilson。「喂，話時話，嗰陣時你同Marcus，有冇嘴過？」Wilson望一望Benson，然後警告他不要再說下去。<br>怎料Benson繼續嬉皮笑臉：「我鍾意問呀，你吹咩？點呀？打我呀？」Wilson再望一望Benson，眼神由兇狠變詭異，幽幽的說：「Benson哥，你咁靚仔，點捨得打你呀？」說完，Wilson給Benson狠狠種下深情一吻。<br>Benson徹底呆了，我們振臂高呼。You see，華仁仔之間的情誼，就是可以親密到這個地步。不轟烈，如何做世界之最？<br><br>葉朗程</p></body></html>