<html><header><meta charset="utf-8"><title>網中吟：四大討論區圍攻</title></header><body><h1>網中吟：四大討論區圍攻</h1><p>香港三大討論區一向代表不同階層人士，前晚無綫首播內地劇《西遊記》，眾網友鮮有意見一致，齊聲怒轟太膠，連無綫官網討論區的網友也加入聲討行列。</p><p>高登討論區</p><p>AGX：「班馬騮講嘢個口唔識郁，𠵱隻孫悟空唔係幾十集都係咁啩。」</p><p>密瓜樹angel：「啲特技好膠，昨（前）晚我出完post就熄咗。」</p><p>妻目前犯：「 （強國西遊記）睇到食唔落飯，有冇巴打一齊投訴？遲啲隻豬出埋嘅話，我驚自己食幾多嘔幾多。 」</p><p>親子王國討論區</p><p>bb130505 ：「因西遊記角色化妝嚇親小朋友，情節亦教壞細路，希望調去深夜時段…… 」</p><p>莊凌圍：「唔係罷睇，頭先見到啲人，怪怪哋，啲化妝幾娘，同以前張衞健西遊記簡直冇得比，呢套大陸版西遊記用兩個字形容──垃圾。」</p><p>ABBC：「冇用㗎，tbb都唔理民意嘅，佢隨時係俾大陸人睇，理鬼我哋港人咩？惟有熄電視一個鐘喇！」</p><p>香港討論區</p><p>艾尾尾：「一億垃圾劇，豆腐渣劇，錢往哪裏去？成億荷李活班底特技都請到喇。」</p><p>九連寶燈：「爛膠港劇都好過呢套，平時就算我冇睇開電視，屋企人睇緊都會走埋去望兩眼，𠵱家屋企人直情電視都唔開啦！」</p><p>MHVMHV：「想知係邊位高層決定買，及播西遊記的有冇問責㗎？佢係基於乜信念覺得呢套劇係得嘅呢？」</p><p>tvb.com討論區</p><p>qq_house：「TVB擺明報仇啦， 咁多人撐王維基，香港電視開唔到台，你哋冇得轉台，仲唔迫住睇爛劇西遊記咩！所以我哋要爭氣，熄電視，腰斬……」</p><p>CrystalChan333：「頭先睇咗一集，失望，超差，造型唔得，膠到唔識講，化妝差，好假好樣衰，十年前張衞健嗰套西遊記仲好睇過佢。」</p><p>kenixtgn ：「本土沒人才嗎？TVB為甚麼要在黃金時段播出一套，無論在內地或HK都惡評如潮的大陸片《西遊記》，扼殺HK藝人演出的機會。」</p></body></html>