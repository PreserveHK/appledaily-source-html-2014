<html><header><meta charset="utf-8"><title>一周三件：時捷食正熱潮 - 錢雋</title></header><body><h1>一周三件：時捷食正熱潮 - 錢雋</h1><p>時捷（1184）食住手機同LED燈熱，繼續肥仔水，超低PE之餘，嚟緊10月，係上市20周年，兼博佢有甜品派送。<br>時捷主打經銷半導體同自家品牌LED燈。報載資料，時捷的手機客戶包括熱爆小米同TCL。今年上半年，小米手機出貨2,611萬部，同比一枝箭升咗2.7倍。<br>而TCL同期手機銷售2,994萬部，增長45%，當中，智能手機銷量亦急升兩倍到達1,500萬部，可想而知，客戶係超好景。</p><p>估值平一大截</p><p>故事未完，嚟緊嘅日子，小米會拓展印度等新興市場。又啱啱日前《華爾街日報》引述消息話，蘋果正準備歷來最大規模iPhone首批銷售計劃，要求工廠今年年底前，生產7,000萬至8,000萬部iPhone6。<br>時捷的第二大股東係寶島鴻海，被喻為蘋果夥伴。有鴻海呢位大孖沙股東撐住，時捷下半年坐定粒六。<br>時捷另一瓣LED燈又點呢？反映LED產業嘅LED封裝指數，由上年尾4090點，累升近10%到家陣4490點。環保大趨勢下，LED照明有需求，大圍有睇頭，時捷有受惠。<br>時捷食正幾瓣大熱，上年營業額破晒上市以嚟紀錄，去到108億元，相當於1994年4.5億元嘅23.7倍。而上年純利，亦都大幅增長90%到1.7億元。估吓時捷今、明兩年純利，增長30%，PE得7.8倍同6倍咁大把。<br>場內求其搵隻熱爆小米股，通達（698）預測PE，炒到上12倍，飛毛腿（1399）10倍，富智康（2038）19倍。時捷平咗一截。時捷好景，兼又快入上市20周年，照計，有得博現兜兜嘅甜品派送。買時捷，現價（2.84元）翻半番到4.3元，12倍PE，兼啱啱追到通達。</p><p>錢雋<br>細價股專家<br>本欄逢周二、三、五刊出</p></body></html>