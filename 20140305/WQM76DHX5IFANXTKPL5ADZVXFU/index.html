<html><header><meta charset="utf-8"><title>智取大市：興能估值平睇升四成 - 晉佳</title></header><body><h1>智取大市：興能估值平睇升四成 - 晉佳</h1><p>港股第一日急插、第二日就喪炒細價股，情緒變動得非常快。以經驗睇，港股短線可能出現極端方向，一係變得非常亢奮，一係恐慌性拋售。<br>恒指真係唔使再睇，寧願睇住隻騰訊（700）做人，由佢嚟決定後市方向，當成最重要嘅港股指標。<br>近期強勢股不外乎幾個板塊，即科網、環保、新能源和醫藥等。新能源方面，興業太陽能（750）似有準備破頂之勢，已經升破咗過去一年營造嘅上升三角形阻力線，破頂動力相當大。</p><p>預測PE僅10倍</p><p>興業太陽能主要做傳統幕牆、光伏幕牆項目同銷售物料，舊年上半年三部份收入分別增長6.5%、61%同24.8%，光伏幕牆項目毛利率31.5%，明顯高過其餘業務。<br>雖然呢部份業務面對多晶硅原材料價格回升，同埋市場競爭加劇，但係未來盈利貢獻只會越嚟越高，所以可以令短期內整體毛利率保持喺現水平，大約25%，呢一點亦喺之前獲得管理層確認，所以興業太陽能下半年業績應該唔錯。<br>睇番最近三年業績，興業太陽能下半年收入同盈利比例通常高過上半年，因此係估計佢舊年下半年業績相對上半年有明顯增長，其年度化2013年市盈率為15.9倍，相信實際數字會明顯低啲，彭博綜合券商預測就係10倍左右。<br>以呢個估值，作為國策股要炒上幾成，其實唔難。<br>之前大家最擔心唔止係市場競爭同成本問題，而係由舊年開始，內地可能逐步修改扶持政策，由一次過建築補貼，改為上網電價或配電方案。<br>不過，喺舊年9月，公司發出公告，講到新政策出台後，公司當時新增光伏定單約130.44MW，其中，獲上網電價政策支持項目定單100MW，舊政策之下定單30MW。</p><p>蓄勢破頂目標13.5元</p><p>公司噚日亦宣佈，其參與規劃嘅甘肅武威1.1GW光伏電站項目一期300MW項目已正式動工。就咁睇嚟，估計新政策對佢接單情況影響唔大。新政策嘅影響，麥格理研究報告講到，係會令到興業太陽能財務要求更高，不過公司舊年11月曾經配股，相信對於應付呢個情況有幫助。<br>以國策股嚟講，唔少股份都交出唔錯走勢，保利協鑫（3800）亦都保持52周高位附近，興業太陽能最近都醞釀破頂，一啲都唔失禮，以突破上升三角形阻力嘅量度升幅睇，中線目標價可定喺13.5元，潛在升幅四成。<br>另外，上星期小弟推介信義玻璃（868），股價喺業績後有得升，點知隻信義光能（968）仲勁，五日升足四成，反映近期同一個板塊揀股偏向細隻會好啲，當然風險亦會偏高。</p><p>晉佳<br>本欄逢周三刊登</p></body></html>