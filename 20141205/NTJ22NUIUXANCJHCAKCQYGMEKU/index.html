<html><header><meta charset="utf-8"><title>魚樂無窮：英皇證券坐擁三王牌 - 唐牛</title></header><body><h1>魚樂無窮：英皇證券坐擁三王牌 - 唐牛</h1><p>噚日恒指升咗幾多？十個有九個答唔出（答案係403點）。噚日滬綜指升咗幾多？「升咗4%，埋單差1點就收到2900大關，不過成交就冇星期三咁勁，但都接近9,000億元人民幣……（下刪數百字）」A股已成功佔領本地市場，大家都係睇住A股嚟做人，石油煤炭A股升停板，H股即刻跟衝。除非你嫌錢腥，否則落場時請睇實A股。<br>今日推介英皇證券（717），三大賣點逐個數。第一，估值吸引。英皇證券剛公佈全年業績，全年多賺42%，至2.2億銀，純利率升4.6個百分點至40.4%，市盈率降至不足六倍，息率高達5.2厘，睇下行家耀才證券（1428），市盈率9.5倍，息率3厘，英皇證券贏晒！<br>第二，賣盤佳品。同業敦沛（812）已易手，南華金融（619）亦多次埋枱傾，兩者平均PB達3.5倍，英皇證券PB 1倍有找，平到冇朋友。同系新傳媒（708）剛剛易手予恒大地產（3333），一星期喪升十倍，賣盤有前科，英皇證券十幾億元市值，內地同業絕對啃得落！<br>第三，圖表靚絕。靚仔業績出籠後，即大成交突破圓底頸線，夠霸氣！港股成交大旺，券商股坐定定收佣收孖展息，肯定豬籠入水，炒到癲是常識吧。今次唔畀目標價，你睇申銀萬國（218）單日可以升四成，就明白大牛市無謂估頂嘅道理。<br><br>唐牛<br> https://www.facebook.com/tongcow88 </p></body></html>