<html><header><meta charset="utf-8"><title>【六叔逝世】向太讚做生意快狠準發哥悼六叔：冇佢就冇我</title></header><body><h1>【六叔逝世】向太讚做生意快狠準<br>發哥悼六叔：冇佢就冇我</h1><p>無綫電視榮譽主席邵逸夫爵士於昨晨去世，享年107歲。無綫昨日公佈，六叔於昨晨6時55分在家人陪伴下於家中離世。演藝界對這位影視業巨人離開，紛紛感到惋惜和傷痛。分別曾效力無綫及邵氏的周潤發、劉德華、劉嘉玲、鍾楚紅、鄭裕玲、王晶和何守信等，都讚揚六叔對香港影視業貢獻良多。發哥昨哀痛說：「冇佢就唔會有我！」至於與六叔私交不錯的向華強太太陳嵐，讚揚這位長者是大慈善家，做生意快狠準，永遠可以低買高賣。</p><p>邵逸夫一生與電影和電視企業結下不解緣，為推進香港影視業發展作出很大貢獻，107歲的他昨晨離世，無綫藝訓班出身的周潤發、劉德華和劉嘉玲昨日都對這位地位崇高的長者離世感到惋惜。<br>發哥昨日接受電話訪問說：「希望六嬸方逸華可以節哀，我要感激六叔為TVB培訓咗咁多人才出嚟，講真冇佢就唔會有我。六叔好勤力，成日返公司開會，對後輩好照顧，有次我同佢一齊去外國參加影展，佢會主動走埋嚟同我傾偈，人好好，希望佢一路好走。」五虎將之一的劉德華昨日透過助手表示：「永遠懷念，一路好走。」以悼念六叔。</p><p>嘉玲寧波話陪睇戲</p><p>劉嘉玲昨日現身中環置地廣場，她對六叔離世表示哀悼，她說：「我喺無綫嘅歲月，喺港姐、台慶等大型活動見到六叔，亦試過被邀請去六叔嘅私人影院睇戲，佢用一口寧波話同我哋傾偈。佢畀我感覺係一個慈祥嘅長者。以前只係知道佢對電影電視有好大貢獻，今日睇新聞先知佢捐咗45億做慈善，真係大慈善家。」<br>甄珍與中國星老闆向華強太太陳嵐與六叔夫婦交情不俗，昨日向太表示：「今朝知道呢個消息，真係好難過，六叔係一位好慈祥長者，雖說佢已經107歲，但始終會唔捨得。」問向太有沒有致電慰問六嬸？她說：「現階段都係唔好煩佢，方姐一定會好傷心同唔捨得，佢哋好恩愛，等過兩日我會打電話慰問吓方姐，其實方姐都好偉大，佢一直好用心照顧六叔，呢幾年因為六叔年紀真係好大啦，一有乜閃失就好容易病，所以方姐都好少帶佢出嚟見我哋。」<br></p><p>在向太眼中，六叔是一位很精明的生意人，十分注重養生之道，她說：「六叔90幾歲時，佢一見到我就會教我練氣功，佢話早晚做一啲簡單氣功對身體會好好，但當時真係聽唔入耳。唔好睇六叔咁大年紀，佢相當有遠見，永遠識得低買高賣，做生意講求快狠準，我記得當年賣院線、賣無綫，方姐唔捨得，六叔會同佢講一切隨緣，如果人哋咁想要，價錢好咪畀人囉！」<br>向太又說六叔很守時， 最討厭約人遲到，他經常提點方逸華和她要信守承諾和準時， 向太表示：「記得多年前六叔特別約見我傾談投資將軍澳邵氏影城時，佢問我有冇興趣做，當時佢話我個性夠爽快、直接，如果我肯做，佢先放心做呢項投資。我最欣賞六叔頭腦精靈，眼光又準，佢做嘢唔拖泥帶水，人哋同佢講嘢，佢成日叫人唔好兜彎，直接啲講重點。」</p><p>周星馳：永垂不朽</p><p>周星馳昨日表示：「邵先生對電影業貢獻巨大，為慈善不遺餘力，邵先生精神永垂不朽。」鄭裕玲昨在商台節目緬懷六叔，她說：「我非常尊重佢，佢好早返工好勤力好客氣，佢鍾意睇靚嘢，所以有《香港小姐》必定坐喺度睇。我見佢最多喺大騷握手，佢都話：『你好瘦呀！』最深刻接觸係十年前要搞邵逸夫獎，當時我同邵生做訪問，佢唔鍾意叫佢講乜就講乜。」六叔另一位好友甄珍，昨日在台灣檢查身體，談起六叔時語帶不捨說：「他是把華人電影帶向世界的偉人，他不只對娛樂圈有極大貢獻，也是大慈善家。他待人客氣又幽默，總是笑瞇瞇，只要與他同桌都充滿笑聲。」<br></p><p>紅姑：培養影視人才</p><p>鍾楚紅當年參選港姐後就投身邵氏拍電影，對六叔離世，紅姑嘆道：「好惋惜，六叔係一個偉人，為香港影視打穩基業，培養咗好多出色影視人才，同時佢都好積極參與好多公益慈善事業，回饋社會，係一個好值得尊敬嘅長輩。」王晶昨日在北京為電影《惡戰》主持首映會，曾在邵氏和無綫效力的他，昨日一到場就號召在場人士為離世的邵逸夫默哀15秒。他隨後表示：「對六叔離世感到難過，他是電影界的巨人和備受尊敬的大慈善家。當年我和周潤發參加亞洲影展時，遇到邵逸夫，他習慣用英文和人溝通，人很幽默，常用英文講笑話。」<br>何守信在無綫服務了20年，他昨說：「我好敬佩六叔，佢雖然係老闆，但對司機、雜工都好好，唔冷漠，最難忘我臨離開無綫前特別搵佢傾偈，竟然得佢接見，傾咗大半個鐘頭，我搵佢傾係冇目的、冇要求，但佢都肯抽時間接見，感覺好親切。六叔107歲雖然話係笑喪，但佢嘅離開真係一個遺憾。」<br>採訪：鍾國仁、陶然婷</p><p>戲裡戲外，話題最強，立即收睇《動戲場》:<br> http://hk.movies.nextmedia.com/extra/list/  </p></body></html>