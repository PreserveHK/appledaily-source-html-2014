<html><header><meta charset="utf-8"><title>隔牆有耳：新春大吉利是再培訓《南早》記者互寫訃文 - 李八方</title></header><body><h1>隔牆有耳：新春大吉利是再培訓<br>《南早》記者互寫訃文 - 李八方</h1><p>喺香港傳媒自由空間步入嚴冬嘅時候，八方一班同業緊守崗位，鍥而不捨，繼續奮發，喺人家溫馨過節嘅時候，默默為新聞專業而「犧牲」，佢哋就係《南華早報》嘅群英。話說《南早》一年一度嘅員工表現評核已經完成，報館高層對評核報告相當認真，任何評核成績唔達標嘅記者，都要接受嚴格嘅再培訓，確保報章質素不負讀者期望。</p><p>英文報唔迷信</p><p>而呢個喺農曆新年前後進行嘅職業再培訓，可以話係別開生面，培訓項目就係要求記者為對方互相杜撰訃聞（Obituary）。冇錯，新年流流寫訃聞。《南早》係英文大報，呢啲傳統中國人嘅迷信忌諱，當然唔需要考慮。不過報館華洋雜處，過時過節互相讚揚對方甚麼「浩氣長存」、「音容宛在」，迎春變傷春，少不免令人啼笑皆非。<br>好明顯，以吉林政協為首嘅《南早》高層，無非都係為咗記者好。事關喺西方傳理學裏面，識寫訃聞係好重要嘅新聞報道技巧，因為訃聞包括故人嘅生平故事，記者要回顧一個人嘅一生大事，並且從中帶出有啟發意義嘅訊息，所以能夠寫好一篇訃聞，報道其他新聞就唔會有難度。<br><br>mailto:pf_lee@appledaily.com</p></body></html>