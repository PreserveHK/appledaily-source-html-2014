<html><header><meta charset="utf-8"><title>魚樂無窮下一隻阿信屋︰森信 - 唐牛</title></header><body><h1>魚樂無窮<br>下一隻阿信屋︰森信 - 唐牛</h1><p>萬威（167）控股股東獲洽購股權，復牌一度再炒高35%，現價市賬率已睇齊權智（601），除非有進一步消息，否則短期應已到價，戰友可自行決定去留。人望高處，水向低流，工業股掀起賣盤潮，資金勢必向低殘工業股埋手，如有埋變身概念，即享雙重優惠，是但開一瓣都足以飛上枝頭變鳳凰，今日推介嘅森信（731），就擁有如此尊貴身份。<br></p><p>世紀建業異動好事近？</p><p>森信主要從事紙品貿易、經銷及製造業務，近五年盈利介乎6,000至7,000萬銀，業務平穩，但如果從殼股角度出發，絕對係禾稈冚珍珠貨色︰市值7億銀，大股東岑傑英家族持股74.5%，市賬率0.4倍，生於呢個殼股大時代，噚日一棍應該只係前菜。唔講唔知，岑傑英同副主席李誠仁，靜靜雞開咗檔叫FoodWise嘅零食及凍鮮貨舖頭，暫時有四間分店，遍佈港九新界。點解個古仔咁熟口熟面嘅？冇錯，翻版759阿信屋也！同屬老牌工業股嘅CEC國際（759），近年逐步轉型至零食業務，成績有目共睹，生意亦越搞越大──化妝品、凍肉、家品、雲吞麵一應俱全，市值亦由3億銀爆升至最新20億銀！如果森信跟足劇情發展，不得了！小注低吸隨時有意外收穫。 <br>同場加映世紀建業（079），又係一隻平到震嘅細價股，兩億市值，NAV1.25元，公司管理層與母親官司原於7月聆訊，但由於雙方有意商談和解，押後至今日聆訊，噚日突然爆升22%，唔通有好消息跟尾？<br><br>唐牛<br> https://www.facebook.com/tongcow88 </p></body></html>