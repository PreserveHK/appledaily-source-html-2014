<html><header><meta charset="utf-8"><title>李嘉欣愛駒提早出賽大摩自揭真正原因</title></header><body><h1>李嘉欣愛駒提早出賽<br>大摩自揭真正原因</h1><p>新馬季9月14日星期日在沙田馬場開鑼。重頭戲特首盃一班1200米有十一匹短途佳駟報名。許晉亨與李嘉欣名下的「一寶」，上季曾勝出馬會短途錦標及短途錦標兩項1200米二級賽，該兩次的蹄下敗將亞軍馬，更分別係其後遠征海外贏馬嘅「綽力之城」同「天久」，而「一寶」亦係今屆特首盃中，唯一贏過1200 米級際賽嘅馬，短途級數明顯凌駕對手，不過相比以往，此駒今季較早復出，於馬季首個賽馬日便上陣，令人有啲意外。<br>練馬師大摩解釋：「『一寶』現時收身尚未十足，因此我認為應安排牠於今季盡早上陣。今仗過後，或會角逐10月初1000米國慶盃，繼而於10月底跑一場1200米，然後才於11月參加國際賽的預賽，以爭取12月香港短途錦標入場券。事實上，我旗下其他短途賽駒亦會沿用相若部署，而『一寶』只是比牠們多跑一場而已。」照大摩咁講，「一寶」今場目的豈非志在減肥？睇番「一寶」過去三季，最快都要跑到第三仗先贏馬，賽績顯示絕非休出特佳嘅一類馬。<br>另一方面，全港最高分三歲馬「幸福指數」迄今不論在英國或香港，均只曾角逐1000米賽事，今仗初跑1200米嘅特首盃，告東尼說﹕「『幸福指數』的進度良佳，周日一戰將可讓我們看到牠如何應付1200米，牠是一匹真正的短途佳駟。跑畢此賽後，或會於10月1日角逐1000米三級賽國慶盃。」</p></body></html>