<html><header><meta charset="utf-8"><title>反佔中藝人愛反口戴志偉稱遭恐嚇　嗌報警</title></header><body><h1>反佔中藝人愛反口<br>戴志偉稱遭恐嚇　嗌報警</h1><p>【雨傘革命】演藝界對雨傘革命反應兩極，祖國幫熊黛林、大馬拿督女莊思敏近日言論明顯反佔中，熊黛林早前在微博斥佔中學生行為可恥，莊思敏則於網上貼出學民思潮召集人黃之鋒拼河童照片，以及黃之鋒跟六四學運領袖王丹合照，擺明嘲笑他們殊途同歸。戴志偉亦於日前爆出在微信群組激進呼籲友人向佔中者掟雞蛋，他事後雖否認，但羅生門事件前晚有新發展，網上流出自稱群組中人姜先生貼出跟「Andy Tai」對話截圖，指證戴志偉講大話，截圖中的頭像和英文名跟戴志偉脗合。</p><p>死撐被冒名又提告</p><p>相中Andy Tai惡言反佔中，力指佔中令港人蒙受沉重經濟損失，群組友人見辣着火頭都留言勸交，姜先生卻覆Andy Tai指：「請你以後不要在公開場合再同我打招呼，因為你會好X瘀。」Andy Tai反擊：「是恐嚇我嗎？」姜先生昨說：「英雄？狗熊？當事人否認有講過，夠膽發放夠膽認！」Andy Tai不忿遭圍攻還拖：「姜XX請尊重自己！兇人只顯示你的EQ低！」</p><p>記者昨致電戴志偉，他指跟姜先生沒來往，力斥對方炒新聞，戴志偉表示已退出群組，再重申沒寫過「掟雞蛋」言論，並死撐被冒名：「可能係俾人hack（入侵）。」到底戴志偉支持佔中還是反佔中？他說：「我中立，希望香港和平、安居樂業。」戴志偉又不滿姜先生爆粗：「𠵱家佢恐嚇我呀？我要報警，再咁落去，我唔排除採取法律上行動。」戴志偉自稱昨欲往報案，其後改口說沒空。</p><p>莊思敏貼相當講笑</p><p>另外，昨日34歲牛一的熊黛林和莊思敏在九龍W酒店出席活動，遭網友圍插反佔中留言，熊黛林刻意漂白說：「識我啲人都知我好簡單，希望每人有工開有學返，可能大家呢幾日對我寫啲嘢特別敏感。我唔識政治，亦唔敢評論，我愛香港，唔想睇到唔開心嘅事發生。」熊黛林昨晚活動獲單身老闆張瀚霖送上過百萬鑽鏈賀壽，她謂是收過最重手禮物，同時避談舊愛郭富城。網友不值莊思敏人身攻擊黃之鋒，她說：「貼相嘅係私人平台，淨係想同朋友開玩笑，諗住無傷大雅，估唔到俾人截圖，令人唔高興，唔好意思，希望朋友唔好再將我私人嘢截圖。」<br>採訪：陳杰、張俊銘<br>攝影：陳志嵐</p></body></html>