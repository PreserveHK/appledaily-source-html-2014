<html><header><meta charset="utf-8"><title>沙膽虹手記：為香港人驕傲 - 沙膽虹</title></header><body><h1>沙膽虹手記：<br>為香港人驕傲 - 沙膽虹</h1><p>肥佬黎積極參與和平佔中，被抹黑預先沽空期指，有說沽了一萬張，有說二三千張，一共賺了十億，沽二三千張起碼跌七千至一萬點才賺十億，證明造謠的人都冇計清楚條數。造謠者又話肥佬黎打本畀人上街，更供應膳食，將軍澳蘋果大樓就是供應基地。肥佬黎馬上否認，聲明自己根本沒沽空股票期指，更一毫子都冇捐過給這次運動。在將軍澳工作的員工，也未見過有大批飯盒膳食，要運往各佔領區。<br>還有，傳聞又話《蘋果》利用佔中促銷，報紙銷量升至三十萬份。係就好吖！報紙的確有升，幾千至一萬會有，而且也不只《蘋果》升，舉目所見，報攤便利店報架都空空如也。大時代對資訊需求增加，非常正常，就如六四當年，連馬經用六四做頭，都被搶光。動新聞點擊亦有上升，最高一天五千七百萬，亦是因為今次公民運動多年輕人參與，普羅巿民亦徹夜不眠的關心佔中情況。<br>抹黑者無所不用其極去詆毀這次公民運動，可幸參與今次佔領的人士，都成功向全世界顯示我們的和平、守秩序、理性、無私和堅持理想。為香港和香港人感到驕傲。</p><p>沙膽虹<br><br>twitter賬號：khcheung1</p></body></html>