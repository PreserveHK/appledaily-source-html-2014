<html><header><meta charset="utf-8"><title>馮仁昭四圍超：關淑怡新歡　媾過鍾麗緹 - 馮仁昭</title></header><body><h1>馮仁昭四圍超：關淑怡新歡　媾過鍾麗緹 - 馮仁昭</h1><p>現年48歲嘅單親媽媽關淑怡（Shirley），早排失驚冇神拖26歲內地奀星李佳念出席CASH頒獎禮，雖然兩人年紀相差一大截，但Shirley被問到戀情時甜絲絲，久旱逢甘露嘅佢擺明對男友冧到爆。點知，噚日有報道話李佳念原來鍾意黐女星博上位，喺活動上曾拖過田馥甄（Hebe）隻手，仲曾經追過人母鍾麗緹㖭！</p><p>留言：永遠愛你</p><p>傳聞話李佳念主持內地節目時識咗索媽鍾麗緹，喺微博貼兩人嘅合照，仲以女神稱呼對方：「My goddess, I hope everything is good to you, love you forever!」鍾麗緹留言回應：「謝謝你的鼓勵，我很開心，看到你的留言，我們一起加油！」不過，呢單嘢已經係3年前發生，已經冇晒下文。</p><p>至於Shirley就懶理男友嘅陳年緋聞，上星期喺微博貼兩人黐頭芒相，留言：「大少上北時，機場走一回。」原來男友要返內地，令Shirley飽受相思之苦，網上仲流出一批兩人甜蜜自拍合照，Shirley貼面嘟嘴錫男友，真係甜到漏。<br>撰文：馮仁昭</p><p>【三個粉絲去首爾】<br>追星實錄，即上韓劇讀:  http://hk.apple.appledaily.com/kstar </p></body></html>