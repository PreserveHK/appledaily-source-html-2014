<html><header><meta charset="utf-8"><title>【壹週刊】二戰後時裝　反串Teddy Boy風潮再起</title></header><body><h1>【壹週刊】二戰後時裝　反串Teddy Boy風潮再起</h1><p>【壹週刊】二戰之後嘅五十年代雖然唔係時尚圈最豐盛時期，但亦都造就當時Teddy Boy熱潮嘅興起，一時之間風靡整個歐美時尚圈，啲男仔個個都打扮得西裝骨骨，就連女仔都被感染到，呢一群Teddy Girl著起男裝西褲感覺非常之有型，開創出時尚圈反串風嘅先河。<br><br>記 得幾年前Dolce &amp; Gabbana整個系列，亦都以Teddy Boy做題材。今季，Emporio Armani、Saint Laurent同Jean Paul Gaultier都係走中性路向，將Teddy Boy嘅精髓喺天橋上完全演活。Oversized嘅西裝外套一定要同整身造型襯到絕，連手袖、領口位呢啲細節都唔可以忽略。個人認為第二個要點，就係要 選擇一對靚鞋，扮男仔當然要著返對平底皮鞋，以前啲Teddy Boy就會用白襪襯creepers，咁廿一世紀Teddy Boy都要進化，白襪就唔再著喇，鞋呢？當然就要個款夠型夠靚啦，絕對唔係求其一對平底鞋就過骨。<br><br>我哋將Teddy Boy變奏一下，好似《West Side Story》又或者James Dean咁嘅街頭造型，好似今季Louis Vuitton咁充滿住六、七十年代嘅retro氣息，模特兒著起硬朗嘅皮褸已經好瀟灑，加埋呢條復古味濃嘅花花pattern褲又撞出截然不同嘅感覺， 好似啲飛仔咁一臉傲氣。當然，denim item亦都絕對唔少得，牛仔可以營造粗豪感，對於要反串嘅女生絕對有莫大嘅幫助。<br><br>iPhone版下載： http://goo.gl/1SDaWF <br>Android版下載： http://goo.gl/xfQS8D  </p></body></html>