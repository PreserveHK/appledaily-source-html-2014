<html><header><meta charset="utf-8"><title>【add】紅人主場：官恩娜　女神夠辣</title></header><body><h1>【add】紅人主場：官恩娜　女神夠辣</h1><p>生於大溪地的官恩娜，一張十年如一日的baby fat臉龐，甜姐兒形象深入民心，面對不斷湧現的女神、BB，Ella仍留在網民女神的三甲之位，未被一眾90後殺退。對於網民厚愛，Ella照單全收，但原來她從不覺自己好hot。今年34歲的她談起整容話題毫不忸怩，講到婚姻大事更立場鮮明，女神個性看來更似甜中帶辣。<br><br>統籌：林妙萍<br>撰文及造型：趙潔恆<br>攝影：周樂恒<br>髮型：Eve Chiu of Queen's Private i</p><p>對於外間冠以女神之名，Ella展示其招牌陽光露齒笑容：「都好開心嘅，好過唔鍾意你或者憎你嘅。」意想不到這位天生擁有南太平洋熱情氣息的女神，原來從來不覺自己稱得上性感：「我從來都唔覺得自己性感或者好有吸引力，可能自己唔算好多興趣搞作，有啲悶，一啲都唔hot。我鍾意一啲好女性化的打扮，但從來唔覺得自己係hot chick（辣妹）。」那女神心目中的hot chick又是何等模樣？「我覺得𠵱家嘅90後後生女，好夠膽express（表達）自己，無論打扮、思想佢哋都好expressive（勇於表達）。其實我都好expressive，但係佢哋好似冇後顧之憂咁去表現自己嘅身體、衣着、語言，呢啲先係我心目中嘅hot chick囉。」</p><p>影相死穴</p><p>由模特兒做起到正式入行做歌手當演員，在鏡頭前神態自若的官恩娜，原來對自己的美貌也有挑剔時。拍攝時偶有點中其死穴的時候，一拍左邊臉就會觸及Ella的貪靚神經：「真係有好多死穴喎！不過慢慢成長，自己會放開啲，畀自己去試吓唔同形象，我有時會鍾意自己右邊臉多啲，近排覺得影吓左邊臉都無乜所謂。左邊臉睇起來圓啲，但係感覺會young啲。」</p><p>化妝微調</p><p>時下整容風氣盛行，官恩娜的樣貌更是不少港女最想變成的「整容指標」。對於這個女星最敏感的話題，出道以來一直為自己化妝的Ella揚言自己只是化妝改變樣貌，「點解會鬧出整容疑雲呢？其實十幾年前做model，仲未流行用假眼睫毛，咁對眼已經會冇乜神，我對眼仲需要畫眼線嚟收番窄眼距，但係傳統化妝係將眼影放喺眼尾，將眼睛擴大，咁樣反而將我雙眼長得太開嘅問題擴大到極點；所以雙眼睇起嚟有分別，係因為我嘅化妝方法改變咗，同埋人成熟咗，十幾歲嗰時會多啲baby fat。」<br>Ella拍攝當日也是自行化妝，不假手於人，寓工作於鑽研化妝技巧，表示整容非必要，因為可以於化妝方面下工夫。「我真係好好彩，我塊面唔算闊，又有下巴 ，鼻唔算高但係我都幾鍾意。咁都比上不足，比下有餘啦。如果要打針墊高個鼻，就會好肉酸；咁我個下巴已經好長，我化妝都要打好重嘅陰影，有時我又幾鍾意有啲包包面，感覺young啲精神啲，塊面太尖睇起嚟好似好刻薄咁。人哋通常想打針微調嘅位，我都覺得冇問題，所以都冇諗過打針。」對於外間對她的靚樣有誤解，Ella笑住擋煞：「之前喺instagram有人留言：『你個下巴整得好靚。』我就話：『係呀！係我阿媽整嘅。』」性格樂天的她四両撥千斤，百毒不侵。</p><p>結婚老套</p><p>美貌keep得好，但畢竟女人到30幾歲，被認定是成家立室的年紀了，與外籍醫生男友拍拖4年的Ella卻不慌不忙，「同男朋友都係認真交往，但都冇plan到結婚生仔咁長遠。」自Ella幾年前於《超級巨聲》中一展唱功，歌唱實力備受肯定，令她撇甩「緋聞女」形象，自此默默耕耘做音樂。近日她推出新歌《眼淚極黑》，坐港鐵自拍宣傳，又廣邀不同音樂人拍攝自彈自唱短片，上載於youtube；同時更盛傳她面試《中國好聲音》，雖然被飛出局，但種種迹象都顯示Ella於音樂路上仍不斷嘗試，她表示有得唱會一直唱下去，結婚明顯還未在其to-do list上。「其實𠵱家好多行內人都40幾歲先結婚生BB，我唔應該係人哋話畀我聽過咗30歲就要結婚生仔，咁樣好老套。其實係驚啲乜？係驚嫁唔出定驚生唔到仔，就一定要30歲就做大家以為要做嘅嘢？科技醫學都好進步，好多孕婦都30幾40歲，既然係咁，我哋有多啲時間做自己想做嘅事，遲啲生都冇問題。如果驚嫁唔到而去嫁就更可悲，明明你係冇一個合適嘅對象，因為人人都覺得你要嫁喇就去嫁，呢種想法好outdated。」</p><p>更多精采時尚內容，盡在 http://add.appledaily.com。 </p></body></html>