<html><header><meta charset="utf-8"><title>女神tea time：阿爺的師奶行為 - Fifi</title></header><body><h1>女神tea time：阿爺的師奶行為 - Fifi</h1><p>菲菲10月初就已經講，唔信阿爺會因為雨傘運動叫停滬港通，而家果然應驗。諗番轉頭，成件事就好似師奶講價，決定要買一樣嘢，但又要扮嫌貴擰轉頭走。李小加都再三講明，今次搞滬港通，前提係要幫內地資本市場開放，唔係幫香港。阿爺之前好似師奶咁，兇你冇得通，今次正式係姣婆守唔到寡。不過，滬港通歷史任務係，令內地最終達至資本市場開放。若真係到嗰一日，恐怕屆時香港對內地來講，戰略地位相信會更低，到時香港真係自求多福。<br>噚日港股滬港通相關股狂炒，其他股份俾人放埋一邊，正好俾時間你搵好嘢。金天醫藥（2211）10月初被主要股東CVC沽貨套現逾6億元，之後見底反彈，呢個幾月以來，可算係來回地獄又折返人間，相信中線隻股中線可以繼續睇好。最重要係有電商概念。市傳互聯網藥品銷售政策年底前出台。金天查實早就有醫藥電商策略，目前已進駐天貓及京東商城。所以當政策真係出台，金天可算係早推早享受。金天之前受CVC沽貨拖累，但當時折讓3.5%，幅度唔算太大，而家都反映晒。另外，金天醫藥早前收購頻頻，先後收購瀋陽維康醫藥及黑龍江金天愛心餘下股權，東北版圖壯大。公司一直專注高毛利產品，上半年毛利率高達三成，相信業績會更好。不過而家預測PE只係11.8倍，值博率仍高，買入等收成。<br><br>Fifi<br> http://www.facebook.com/lovefrystock <br>本欄逢周二、四刊出</p></body></html>