<html><header><meta charset="utf-8"><title>Trader物語：局勢變化　不可不察 - 張士佳</title></header><body><h1>Trader物語：<br>局勢變化　不可不察 - 張士佳</h1><p>近日香港人關心嘅，一係公投，一係世界盃，而股市嘅捧場客就明顯少了。一個四年一度，另一個更係開先河，而股市就差唔多日日有，孰莊孰閒，一目了然，我自己就三樣都有留意，前兩項有各路專家研究，我都係隨口講。都係講番市，我早提出有「有形之手」的操作：君不見個市長期在高位，但又冇人真係買股票，人升我們又唔升，人跌恒指又唔跌。<br>講真，內地打貪升溫，長遠係好事，不過短期難免對股市帶嚟一點壓力，如果冇維穩之手在支持，港股未必企到目前位置，公投人多勢眾，我相信維穩之手很快會散開，所以我都唔敢沾手股票，如果唔買會手痕，惟有睇吓一些較受國際因素影響嘅落手。</p><p>油價衝高　吼蚊型油股</p><p>比如話，伊拉克局勢動盪，武裝部隊佔據包括輸油管道所在基爾庫克（Kirkuk）的北部地區，但美國總統奧巴馬講明，唔會派地面部隊去伊拉克，白宮好明顯唔願意再次捲入伊拉克戰爭。伊拉克係石油輸出國組織第二大產油國，緊張局勢刺激國際油價過去兩個星期急升，這些國際局勢引致嘅變化，帶來一些和中國相關性較低的因素，相關個股都見有資金炒下，算係近日悶市中嘅小小焦點。<br>油價升到九個月高位，油股自然受惠，中石油（857）升到今年新高，中海油（883）亦都反覆向高位逼近。不過，這些巨無霸冇可能突然間飛起，要升都係慢慢升，伊拉克局勢係咪會繼續惡化，油價係咪會繼續升，其實唔見得咁肯定，因為到油價高到咁上下，油組國自然會走出嚟話增產，美國亦會釋放戰略儲備咁，唔會容許油價飆升到影響經濟復蘇。所以，中石油、中海油這些巨無霸，雖然穩陣，但當基本面趨勢未必持久嘅時候，可能佢哋嘅升幅會唔夠位畀人轉身。<br></p><p>相對而言，一批小型嘅石油股，之前冇人留意，股價一直處於底部附近，現在油價升到上來，市場上亦冇啥其他焦點，咁就突然間受到留意，比如新時代能源（166）、中亞能源（850）同南海石油（076）都突然抽升上黎。<br>市場上唔止得呢幾隻石油股，而呢幾隻最大的相似點，大概係佢哋嘅市值都係五、六億元左右，唔會太大；其他石油股，暫時就唔見有何異動，但在世界盃期間，參與市場的資金本來就唔多，資金集中火力炒起三幾隻，合理過大包圍；所以投資者要跟，可以係見邊隻破頂就買邊隻，未行的就放在監察名單算喇。<br>中期嘅油價上落難測，而這些細價油股嘅基本面其實唔見得吸引，預了都係炒一轉就完，加上美國開採頁岩氣取得成功，油價難得一炒，有心人製造一個泡沫走貨也未可知，總之見勢就追，見停就走，尤其今周起秩序可能失衡，我自己都係走多過買，短炒無妨，長揸就無謂，待天時地利人和之時，才是穩勝之道。<br>臨尾借幾句講講公投，投唔投純屬個人決定，不過我覺得作為一個負責任的香港人，應該睇清楚投乜嘢，內容係點，再自己作決定，最低限度知道自己贊成或反對甚麼，同炒股票一樣，點都要自己做一做功課，眾人皆醉還是跟大隊，也需要有理據才有立場。<br><br>張士佳<br>筆者持有南海石油（076）</p></body></html>