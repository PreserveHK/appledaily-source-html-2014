<html><header><meta charset="utf-8"><title>一周三件：IGG博翻半番 - 錢雋</title></header><body><h1>一周三件：IGG博翻半番 - 錢雋</h1><p>IGG（8002）今年好似鐘擺咁，由10蚊高位質咗70%落嚟，PE由勁貴去到家陣勁平，嚟緊10號公佈第三季業績，一掂檔，即彈。<br>IGG上市價2.8元，最高搶到上2月的10.88元，比上市價升咗288%。但手遊股洗倉式狂插，IGG現價（3.78元），比當日高位，插咗65%，由頭玩過。專業意見，羅兵咸永道預測，內地手遊市場，未來五年複合增長率會挨近12%，又綜合內地行家估計，今年全球移動遊戲總值，可以去到1,500億元人仔，至於內地市場產值，就可以去到912億元人仔。到咗明年，再增加16%，去到1,056億元人仔。</p><p>靜候第三季成績表</p><p>今年6月尾數據，內地手機網民規模，已達到5.3億人，手機上網使用率83.4%，首次超越個人電腦使用率80.9%。諗到係，內地4G起動，加埋智能電話普及，成為咗推動手遊增長嘅因素。內地手遊市場，好爆！<br>IGG食住手遊個勢，將80%樓上資源，開發手遊，兼喺今年頭，同內地大哥大騰訊（700）簽合作協議，將旗下遊戲，透過微信上線，好似5月推「城堡爭霸」，短短一個月，已經額外新增100萬個客戶，唔係嘢少。<br>又啱啱呢個半年度，IGG純利2.6億（港元．下同），實際增長，都講緊高達3.7倍，靚仔到痹。場內專業評估，IGG今年EPS 0.41元，預測PE得9.3倍，同樣搞網絡遊戲嘅雲遊（484）218倍、博雅（434）14倍，就算比起博雅，IGG預測PE都平咗近40%。<br>又只要IGG第三季成績單有課交，超殘價，應該開turbo，當係咁意追上博雅今年PE，ICG講緊都要翻半番，去到5.7元。</p><p>錢雋<br>細價股專家<br>本欄逢周二、三、五刊出</p></body></html>