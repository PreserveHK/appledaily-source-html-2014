<html><header><meta charset="utf-8"><title>Trader物語：亂局更要信圖 - 張士佳</title></header><body><h1>Trader物語：亂局更要信圖 - 張士佳</h1><p>港股經歷一輪風雨後，上周終於升穿了23527，自己也按原定計劃再加注。一直跟進本欄讀者應該清楚士佳近期一直審慎看好，大揸美期，小揸港股。老實說，假若以市場新聞及消息作為依據，一時話環球經濟差，一時又伊波拉、又佔中，仲講埋滬港通擱置，牌面上都咪話唔驚，所以好多人不斷問點解仲有信心揸，其實皆因參考我自己研發的系統，早排美股港股逆勢均出現撈底訊號，以單一市場出現訊號來計，成功率是79%，若然港美同時出現訊號，以往失誤率係零，即是全勝（touchwood），而今次美股的訊號比港股強烈，所以我特別看好美股。運用市場雜音配以系統作基礎定下買入策略，係我的投資哲學，篇幅所限，不宜在此太多口水，11月29日，筆者會在「華富財經鉅人滙」中淺談個人心得。</p><p>自貿區股要揸實</p><p>現在大市升上來，有利潤當然開心，不過當日並唔係易捱，但炒股跟做人一樣，最重要是信念，當你認定了要走的路，就唔可以怕，「怯，你就輸足一世」，既然自己的研究顯示有機會見底，無理由因為消息及人家的評論而動搖，這次堅持先帶來甜頭，往後操作就可以給自己多一點彈性，要談目標的話，我會先睇24300，執筆之時，日本正加大QE，24300目標應該係太近，但既然當日風雨飄搖時訂下此首目標，咁到時點都套些少利，美股亦一樣，當時博見底預設了創新高就獲利一半，現在無論幾睇好，至少都要平三分之一好倉。<br> 至於滬港通不通，市場上好多猜測，事實係點只有上大人知，但近年國家的發展，的確有機會令香港的角色有所削弱。首先是人民幣離岸中心，除了新加坡外，還有英國、德國及澳洲等覬覦這片肥肉，競爭對手眾多，令中央有更多選擇。此外，上海自貿區正式成立了一年多，有內地評論家說沒啥突破，但睇數據似乎進度不錯，1至8月自貿區內進出口同比增長11%；物流倉儲成本據企業測算平均降低10%；平均通關時間縮短三至四天。目前，87家有金融牌照的金融機構入駐自貿區，1至8月，自貿區新增跨境人民幣結算金額1,563億元，佔上海全市的15%。最重要是習主席已經講明要複製，市場相信第二批地方自貿區的批覆應該好快出台，當中，呼聲最高的有天津、廣東及福建。任志剛話擔心香港被邊緣化，其實並非危言聳聽。講咁多問題，鬼唔知咩，咁點解救先得㗎。我一個人就當然解決不了，但都盡力武裝自己，增加香港人的競爭力，除此以外，早早叫大家買定自貿區股，生於斯，長於斯，本唔想長他人志氣，但打仗都要糧餉，分對手一杯羹，此長彼消，最低限度，可當是情感對沖，雙贏就最好，己隊勝亦唔錯，萬一只有他地跑出，至少窮得只剩下錢，不致一敗塗地。這些自貿區股，早早就出現了買入訊號，醒目錢落注整個板塊，十有九中，無辦法唔做這個情感對沖。廈門港（3378）及天津港（3382），連前海股深圳國際（152） 我都一早買了，你行動了嗎？<br><br>張士佳</p></body></html>