<html><header><meta charset="utf-8"><title>行外父政策資助開廠林建名掟百萬箍掂傲兒</title></header><body><h1>行外父政策資助開廠<br>林建名掟百萬箍掂傲兒</h1><p>【花樣爺爺闖情關之柳暗花明】何傲兒與周子揚愛得兒戲，14日光速告終，有傳皆因76歲的風流富商林建名（大少）力挽狂瀾，以媾女最原始的銀彈攻勢，打散「兒子戀」。大少昨日向本報雖表示無多想與傲兒的感情事，卻直認與何父洽談在內地搞時裝生意，會打本7位數字，亦有意簽傲兒「私有化」成旗下藝人，可謂親上加親，「爺孫戀」復活。</p><p>現年76歲的風流富商林建名在情場媾女過千從未失手，對愛情與性均有心有力，近月卻為25歲的何傲兒動真情，先在公開場合真情流下男兒淚也留不住伊人心，繼而女方即爆出攬啜周子揚譜「兒子戀」轉移視線，就算大少即帶新女睇演唱會示威，也對「爺孫戀」未忘情。正所謂念念不忘，必有迴響，近日有傳女方拉攏大少與曾欠下8位數字巨債的65歲父親何世根合作搞時裝生意，才極速結束14日的「兒子戀」，並已回歸大少身邊。</p><p>擬將傲兒私有化</p><p>其實傲兒父親何世根從事製衣業生意多年，年初生意失敗，欠下8位數字巨債，之後即傳出他常帶女兒入馬場識富豪，當中大少就是近兩、三年在馬場認識，加上何父6月突然自行撤銷破產申請，7月初大少與傲兒的「爺孫戀」正式曝光，全程有着千絲萬縷的連繫。大少昨日身在廣州公幹，記者致電問他與何父合作做生意一事，他自言不知傲兒分手一事，不過心情不俗，全程笑呵呵：「合作係有傾過，佢做廠好多年有經驗。」問到他是否清楚何父曾欠巨債，他表示：「係佢破產之前傾，𠵱家搞掂，都係傾緊未成事，唔會係好大投資，幾百萬實要。」<br>傲兒剛分手，即傳出他與何父搞生意，問大少會否怕被人被誤會「爺孫戀」的敏感關係，他說：「如果係做嘢，係唔驚呢啲嘢，佢（指何父）個人幾好。」記者笑言何父好，傲兒更好，大少即笑笑口，更直認不諱有意簽對方加盟旗下的大名娛樂：「個女係好，我哋係想簽㗎，歌唱得好好，梗係招過手，佢同TVB有約，等佢自己傾。」記者提議大少叫傲兒向TVB提出解約，他即開玩笑：「佢自己諗，可能佢鍾意有名嘅公司，TVB係大啲。」記者問大少出資與何父做生意，又想簽傲兒，會否想「親上加親」，他表示：「冇諗過，成日講呢啲，冇諗過感情事。」</p><p>周子揚：佢好孝順</p><p>被指為破產爸爸反媾大少的傲兒，昨在電話封嘴：「暫時冇乜回應。」至於舊愛周子揚昨在將軍澳出席活動時不願再多談戀情，另一方面他在電話對本報記者說：「我唔直接識林生，冇回應。」問有否覺得被傲兒過橋抽板？他仍維護舊愛說：「我覺得唔係，我相信佢，分手係上天安排，有啲嘢要隨緣。」傲兒突然嗌分手，不覺得奇怪？他說：「我覺得呢啲係緣份，過去咗唔回應。」問到如果傲兒跟林建名一齊，會否祝福她，周子揚決絕說：「呢個唔回應，我唔識林生。」問覺得傲兒是怎樣的一個女仔？他似意有所指說：「好女仔，好孝順。」有否見過傲兒家人？他說：「未見過，雖然好想認識，但未有機會。」<br>此外，曾獲林建名寵幸、最後解約收場的趙碩之對於舊老闆和傲兒的爺孫戀，她昨在電話中說：「唔知真定假，兩、三年前喺公司晚宴，何傲兒同佢爸爸都喺度，但同場有林生嘅女朋友仔，所以唔覺傲兒係佢女友，可能林生想簽佢呢。」<br>採訪：唐如、皓騫</p></body></html>