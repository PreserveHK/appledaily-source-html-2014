<html><header><meta charset="utf-8"><title>隔牆有耳：2014想有抗狼英爭普選物品傍身今日遊行要血拼 - 李八方</title></header><body><h1>隔牆有耳：2014想有抗狼英爭普選物品傍身<br>今日遊行要血拼 - 李八方</h1><p>天文台預計今日陽光普照，氣溫介乎13至18℃，涼涼哋最適合遊行。民陣同真普聯今日發起嘅元旦遊行，3點喺維園出發，八方提提大家可以早少少到，先去維園音樂亭和平佔中攤位就政改原則投票，之後可以邊行邊血拼，去各政黨、民間團體嘅街站掃定抗狼英爭普選等物品傍身，T-Shirt、布袋、紙製路姆西一應俱全。</p><p>元旦遊行，點少得2013年一丟成名嘅路姆西？民主黨繼上次禍港聯盟「呃人man」系列，今次整咗巨型路姆西紙模型畀大家任影唔嬲，仲會派5,000個小型路姆西畀遊行人士，民主黨創意媒體部部長黎敬瑋話路姆西已經成為抗爭icon，反映市民對特首梁振英嘅不滿。<br>到咗公民黨街站，就有$68.9一套嘅文具套裝，包括「普選近在紙尺」、「擦膠官擦膠」同「有得揀顏色筆」，限量200套，學生哥集齊一套，公民教育科一定攞高分啦。至於和平佔中就有環保袋賣100蚊一個，仲有黑白兩色T-Shirt賣120蚊一件，同樣數量有限，有買趁手。</p><p>錄低訴求交畀官員</p><p>回顧2013年，港視風雲都算經典，一班不滿政府黑箱作業發牌嘅人士組成「留守香港」，佢哋今日會借用人民力量攤位賣新書《政總留守抗爭日記》同埋「留守香港」T-Shirt，兩樣買齊都只係$120，收入會撥作組織日後行動嘅基金，攤位仲設有攝錄機，市民行過可以講兩句遊行心聲同訴求，佢哋會製成影片，交畀目標議員同官員。<br><br>mailto:pf_lee@appledaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>