<html><header><meta charset="utf-8"><title>隔牆有耳：《選戰》主角被指影射主席曾鈺成：智叔咁靚仔 - 李八方</title></header><body><h1>隔牆有耳：《選戰》主角被指影射主席<br>曾鈺成：智叔咁靚仔 - 李八方</h1><p>選舉有幾黑暗同陰毒？大家喺2012年特首豬狼戰都大開眼界。港視睇準港人鍾意睇選舉黑幕嘅心態，以廖啟智同李心潔孭飛嘅《選戰》做開台劇，首集緊湊嘅劇情睇到唔少人好入神，而飾演立法會兼振民黨主席宋漫山嘅廖啟智，小動靜兼且想選特首嘅野心，更加好有曾鈺成嘅身影；但曾鈺成噚日卻笑笑口自嘲，「廖啟智咁靚仔，點樣可以影射到我呢？」唔通佢以為套戲叫《選帥》？</p><p>葉劉話好想睇</p><p>政界噚日熱論《選戰》，好多人話廖啟智影射曾鈺成，尤其喺黨總部開會嗰一幕，啲小動作同表情抄到足，當然好想選特首嘅壯志，都同曾主席2012年欲替補唐唐入閘好鬼相似。原來呢位「宋主席」，曾經獲「王主任」承諾，若然乖乖地，一定入到禮賓府，點知多年嚟保駕護航，只係幫人抬轎做一哥，自己嘅酬勞只係貴價茶葉囉。相信睇到呢一度，唔止曾鈺成要再搬出金句「有辱無榮」，現實中成屋茶葉嘅建制派，可能都感同身受到眼淚漣漣。<br>至於參選特首嘅葉晴、即係李心潔，唔覺有乜女政界身影，可能因為政圈冇乜女將似佢咁省鏡。但若然話想做特區首位女特首，葉劉淑儀野心肯定排榜首。葉劉噚日話未睇《選戰》但係好想睇，覺得電視劇影射吓人無妨。咁想唔想做戲中嘅李心潔？葉劉話唔會對號入座喎。<br>雖則《選戰》劇情同現實政圈好多相似地方，但都有唔少穿崩位。例如特首參選人幾乎全天候被跟蹤兼起底、點會有個秘密班底匿喺工廈冇被發現？撇開行政署冇政治助理呢個職位，按理呢個小角色，都唔會隨便攞到份死因報告啩？而喺解釋醜聞記者會上，就算話明唔答提問，記者肯定都會插嘴搶問，點會似劇中靜局似鵪鶉？仲有呀，做咗特首候選人，就會有G4保護，又點會好似劇中人咁，孤伶伶揸車？但撇開呢啲小瑕疵，相信《選戰》都令唔少政界有所反思。</p><p>李八方<br><br>mailto:pf_lee@appledaily.com</p></body></html>