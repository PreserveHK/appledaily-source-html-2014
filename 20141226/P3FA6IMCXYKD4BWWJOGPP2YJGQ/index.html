<html><header><meta charset="utf-8"><title>布吉新玩意　飛天大黃蜂</title></header><body><h1>布吉新玩意　飛天大黃蜂</h1><p>去布吉玩，總係離唔開水，無他，座落安達曼海，水靚嘛。不過，要盡情享受碧綠嘅水色，未必要噗通一聲跳落水，今年剛剛引進嘅新型飛機，貌似直升機，更似大黃蜂，帶你衝上雲霄，在布吉上空恣意盤旋。兼且可以落手試揸，飛過樹林飛過海，從新角度欣賞布吉。<br>記者、攝影：曾冠輝</p><p>或許你正在疑惑：「怎會是貌似直升機？分明就是直升機嘛！」所以一開始就要糾正你，這架醒目的大黃蜂，並．唔．係．直．升．機，而是「旋翼機」（Gyrocopter）。<br>Cavalon是它的名字，由德國公司AutoGyro設計，先於2012年贏得Red Dot Award，再於2014年獲得German Design Award，旋即出產至歐洲多國，今年年中進駐布吉，是東南亞目前唯一一架。所謂旋翼機，其實是直升機跟飛機的混合體，除了機頂橫向旋轉的主螺旋槳，機艙後方還有縱向旋轉的副螺旋槳，但不能像直升機般垂直升降或懸在半空，需要以一小段跑道起飛，起飛後藉前進時的氣流帶動主螺旋槳從而上升。由於結構及原理比直升機簡單，故其機身會較輕巧、慳油，亦較環保。同時旋翼機亦較安全，即使引擎於半空發生故障，主螺旋槳仍受氣流推動而旋轉，讓飛機滑翔降落。以往，旋翼機為求減低風阻而採前後座位設計，Cavalon則透過流線型機身設計及超輕物料，減低風阻之餘也讓機師及乘客平排而坐，兩人更可輪流操控，提升飛行樂趣。</p><p>無掩雞籠　伸手自拍</p><p>來到布吉Air Park，大黃蜂就在眼前，比想像中更似玩具，工作人員輕鬆便可把其推到跑道。今天帶我衝上雲霄的是來自美國的機師Pat，「我從前是揸直升機及fixed-wing的，但今年花了一個月時間轉揸旋翼機，因它操作簡單，在空中更靈活自在，比直升機好玩得多，從此便愛上了！」飛機外表設計簡單，簡單到連門都冇，「本來有門的，但拆了，咁飛較過癮嘛。」的確，有點像無掩雞籠，身處半空仍可把腳伸出機外吊吊揈，如果手臂夠力對抗機艙外的強勁氣流，更可用自拍棍來次高海拔selfie，應該冇乜飛機可以做到。<br>飛行當日天氣一般，陰陰沉沉，風有點大，偶然幾下顛簸自是預料中事，但以機身如此輕巧，整個飛行過程相對算幾穩定，沒有驚險。全程可以舒舒服服俯瞰布吉風景，飛過沙灘還可與泳客揮手，十足出巡。飛機入滿油可飛行5小時，航程可達650公里，除可環遊布吉上空一圈，還可飛到安達曼海上空，甚至遠至攀牙灣及蘇梅等島嶼。可惜受條例規限，旋翼機暫時只能在Air Park升降，待他日普及後或可乘大黃蜂island hopping。</p><p>兩小時課程　可試駕</p><p>今時今日，齋坐飛機環島自拍當然唔夠過癮，可以試揸先係selling point！由於飛機操作簡單，兼且兩邊座位均設操控桿可輪流操作，當地飛機公司提供兩小時flying course，未揸過飛機者亦可初嘗飛行體驗。如果玩落過癮想繼續，除了加鐘，還可報讀課程考取Ultralight Pilot License（UPL），課程內容及標準根據英國飛行學校制訂，讀畢飛行理論後需通過筆試，還需儲夠45小時飛行時間及至少100次降落經驗才獲UPL執照。全程需時幾耐？問過負責人，「理論上最快可以三個月，但我們要求最少半年，始終飛行經驗比理論重要。」</p><p>By The Air</p><p>收費：半小時試飛體驗約$2,189，兩小時flying course約6,268。<br>網址： http://www.facebook.com/bytheair　 </p><p>旋翼機睇真啲</p><p>Travel Memo ：泰國布吉</p><p>簽證：持BNO或特區護照免簽證，查詢：2521 6481（泰國駐港領事館）。<br><br>機票：泰國航空直飛布吉來回機票連稅及附加費$3,074起，查詢： http://www.thaiairways.com.hk。 <br><br>交通：布吉交通主要靠的士，一般不設咪錶，需事前議價，價錢不太便宜，由機場到芭東海灘約45分鐘即索價$200。<br><br>貨幣︰1港元約兌4.24泰銖，文中價錢已折算成港元。</p></body></html>