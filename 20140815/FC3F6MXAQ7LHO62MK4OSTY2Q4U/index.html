<html><header><meta charset="utf-8"><title>大棋局：中俄擬貨幣互換 - Mr. Tregunter</title></header><body><h1>大棋局：中俄擬貨幣互換 - Mr. Tregunter</h1><p>因烏克蘭、敍利亞等地緣政治問題，美國同歐洲對俄羅斯越來越多制裁；另一邊廂，反而造就近年中國同俄羅斯越行越近。上個禮拜俄羅斯公佈咗反制裁措施反擊歐美，禁止由美國同歐盟入口蔬果、肉類同乳製品一年。歐盟嗱嗱聲搵拉丁美洲國家傾，想佢哋一齊唔好向俄羅斯出口農產品。但據周二《今日俄羅斯》報道，中國將會向俄羅斯直接出口生果同菜，係黑龍江省東寧縣設立跨境貿易區。<br>東家唔賣就買西家好正常，但關鍵在今次嘅跨境貿易區剛喺中俄邊境，呢單deal應會放棄用美元定價同結算。而俄羅斯央行同中國人民銀行已傾緊貨幣互換，具體嘅數額、實行日期未定，但方向如此。30年代大蕭條嘅教訓係經濟衰退時，各國唔可以玩貿易壁壘、制裁同鎖關，故2008年金融海嘯後各國遵守教訓，但中俄卻趁機坐大。現時歐美想壓制中俄，令國際環境有重複冷戰格局嘅發展傾向。黑格爾嘅唯物辯證法認為歷史係「正、反、合」咁演變，意思係要汲取教訓，改變做法避免重蹈覆轍，但新做法會衍生出新問題，令事件走返去同原問題非常相似嘅地步。呢個就係循環。歷史，有時唔到你唔信邪。<br><br>Mr. Tregunter<br>本欄逢周五刊出<br><br>註：作者為《地利根德閣》blogger，著作有《樓市撈底攻略》</p></body></html>