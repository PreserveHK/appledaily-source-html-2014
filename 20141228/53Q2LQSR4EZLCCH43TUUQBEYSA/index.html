<html><header><meta charset="utf-8"><title>大棋局：俄羅斯五月危機 - Mr. Tregunter</title></header><body><h1>大棋局：俄羅斯五月危機 - Mr. Tregunter</h1><p>俄羅斯外滙儲備已經跌穿4,000億（美元．下同），截至12月19日，俄羅斯央行數據顯示外滙儲備為3,989億元，係2009年後首次跌穿4,000億元。<br>最近盧布似乎回穩，但代價係俄羅斯外滙儲備一星期燒咗157億元，如果盧布捍衞戰繼續以此速度燒外滙，意味俄羅斯25個星期後就會用盡外滙儲備。<br>以俄羅斯體質而言，出現金融危機概率有幾高？</p><p>外滙流動性不足</p><p>根據美國能源信息署數據，俄羅斯2013年出口總額，1,090億元為石油產品，730億元為天然氣，1,740億元為原油，1,710億元為其他能源及非能源出口，總數5,270億元，其中68%都屬於石油及天然氣出口。如果來年油價繼續維持60蚊左右水平，俄羅斯單係出口原油，就要蝕800億元。<br>《經濟學人》早前為俄羅斯外滙儲備嘅流動性作測算，大約有1,710億元外滙儲備係屬於該國兩隻主權財富基金Reserve Fund（約890億元）同National Wealth Fund（約820億元）。而呢這兩隻基金大部份資產，都無法短時間內套現。<br>俄羅斯外滙儲備中，大約450億元係黃金，同樣無法短時間內套現。而俄羅斯明年要償還嘅外債，大約1,000億元。可以簡單計一計，扣除兩隻主權基金同黃金後，俄羅斯外滙儲備流動性約1,829億元。再扣除要償還嘅1,000億元，實際上能夠應急之儲備只有829億元。如果情況持續惡化，油價唔回升，俄羅斯每星期要燒100億元外滙時，能夠守嘅空間只有數月。<br>歐美制裁俄羅斯，焦點多集中喺烏克蘭問題上。其實有一個更重要但好少人提嘅問題，就係俄羅斯正八百里加急去美元化。<br>我哋都知道，近代邊個國家搞去美元化都冇好下場，伊拉克如是，利比亞如是。烏克蘭問題膠着時，英國曾向歐盟施壓，想將俄羅斯踢出全球銀行業支付結算體系SWIFT。環球銀行金融電信協會系統，每日傳遞2,100萬條金融訊息，幫215個國家及其1.05萬家金融機構、企業做結算同支付，係現時全球最重要嘅銀行結算系統。<br>雖然SWIFT已表示中立，唔會受政治壓力而隨便切斷同某一國聯繫，但俄羅斯基於自身安全考慮，正趕工建立屬於俄國自己嘅銀行間交易系統，目標喺明年5月完成。<br>八十年代美國搞掂蘇聯，係計其石油產出𥧌值同硬通貨可以燒幾耐。當蘇聯石油產出見頂時，美國盟友沙特將石油出口由每日200萬桶一下夾到1,000萬桶頂爛市，油價當堂打到去10蚊邊水平，最後蘇聯因用盡外滙儲備而劇變。以俄羅斯外滙構成同去美元化進程，普京唔退讓的話，危機可能就發生在明年西伯利亞芍藥綻開嘅時候。<br><br>Mr. Tregunter</p></body></html>