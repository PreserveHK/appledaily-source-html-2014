<html><header><meta charset="utf-8"><title>馮仁昭四圍超：陳敏之新婚　老公回港撇妻 - 馮仁昭</title></header><body><h1>馮仁昭四圍超：<br>陳敏之新婚　老公回港撇妻 - 馮仁昭</h1><p>日前喺峇里結婚嘅陳敏之前晚返港，陪住佢出閘嘅係契姐伍詠薇，老公雷偉信就繼續玩低調，估計佢喺另一邊閘口離開。問敏之點解唔拖住老公手出嚟？佢話：「走咗！其實佢好低調，我都想保護番佢，佢又唔係呢行嘅人。我哋唔鍾意咁，呢樣佢個人問題，我都要迎合番佢。」只係新婚幾日未度蜜月就要趕返香港，敏之話因為過幾日要開工，暫時冇計劃造人，亦唔會喺香港補擺婚禮，但會同親戚朋友食飯。</p><p>月尾開舖創業
</p><p>雖然做咗雷太，不過敏之冇諗過要做少奶奶等老公養，相反除咗做幕前之外，嚟緊仲會向商界發展，聽聞佢會喺北角開糖水舖，敏之澄清話：「唔係喎！我係開曲奇餅舖，月尾開張，我都有喺工場學過整曲奇，因為識整先知道用乜嘢材料好食，連個罐嘅設計都有畀意見，好想試吓創業搞小生意，呢個係我第一個生意。」敏之話今次係同圈外朋友合作，老公唔係股東。<br>撰文：馮仁昭</p></body></html>