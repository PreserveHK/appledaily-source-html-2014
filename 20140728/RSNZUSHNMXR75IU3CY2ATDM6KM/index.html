<html><header><meta charset="utf-8"><title>中環在線：fb股價飛升　財富漲至2,597億朱克伯格身家贏超人 - 李華華</title></header><body><h1>中環在線：fb股價飛升　財富漲至2,597億<br>朱克伯格身家贏超人 - 李華華</h1><p>俗語有云「知識就是力量」，喺現時發展迅速嘅網絡時代，知識更加係財富嘅來源，好似facebook（fb）創辦人朱克伯格咁，最近就因為公司業績靚靚股價飛升，為佢帶來滾滾財源，上個禮拜五連本港首富李嘉誠（超人）呢位伯樂亦畀佢過頭，剛30出頭就有此能耐，證明喺家陣呢個知識經濟年代，只要肯食腦，時來運到機會多的是。<br>根據彭博全球富豪榜，fb創辦人兼大股東朱克伯格上周二仲係以317億美元身家排第21，而超人則以326億美元排18。</p><p>全球排名跳升6級至15位</p><p>但fb上周三收市後報佳音，上季盈利翻一番，刺激fb股價之後兩日累升5.5%，帶動朱仔身家飆升16億美元至333億美元（約2,597億港元），上周五排名跳升至15，唔單止拋甩超人，仲過晒Google創辦人布林、佩奇等行家㖭。<br>雖然畀朱仔呢個後浪過咗，但相信超人唔會介懷，因超人喺07年透過旗下嘅維港投資（Horizons Ventures）入股fb，最初只投資1.2億美元，後來陸續加碼，超人早兩年自爆共投資4.5億美元（約35億港元）喺fb，外間估計佢起碼持有3%，fb𠵱家係咁升，幫超人日日賺，佢又點會有hard feeling呢？<br><br>李華華<br>mailto:LiWaWa@AppleDaily.com</p></body></html>