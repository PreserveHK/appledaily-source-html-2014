<html><header><meta charset="utf-8"><title>柏案驚奇：iPhone與波飛 - 方栢翹</title></header><body><h1>柏案驚奇：iPhone與波飛 - 方栢翹</h1><p>香港最近陷入「phone狂」狀態，打工仔無論身處何地，一到特定時間，便齊齊將電話、平板、電腦……總之是有螢幕的東西都擺上枱，為求多管齊下將iPhone（圖）抽到手；新聞報道市民排隊壯觀景況；whatsapp瘋傳最update收機價。如果蘋果每個月出一部新機，炒iPhone應可成為一門行業，繼金融地產後成香港另一經濟支柱。我這樣想：會否有一日香港波飛都有iPhone咁好賣？<br>正當別人笑我太瘋癲，這「妄想」竟成了事實！傑志作客1:1賽和阿比爾後，下場次回合的亞協盃4強波飛，竟在宣佈開售後3天被搶購一空！iPhone與傑志波飛，有兩大共通點：一，全民加入：明明係Samsung擁躉、成世唔用蘋果，都加入「抽phone」，根本當抽新股，無分國界；而不少平時唔睇香港波的球迷，近日都問我「有冇傑志波飛？」我都要問鄭兆聰呀！<br>二，人為的求過於供：蘋果「故意」押後在最渴市的中國市場開售；而傑志這場波則「故意」安排在只有6,000餘座位的旺角場。向隅球迷難免失望，但如此舉令傑志在旺角場比大球場有更佳發揮，相信球迷都不介意在家睇電視遙距支持。當然，兩者最大不同之處，是抽中iPhone，最多可賺幾千蚊；但買到傑志波飛，隨時可現場見證香港球壇歷史性時刻：首支香港球隊殺入亞協盃決賽！如果有得揀，兩者之間點抉擇？我就揀好咗，下周二，旺角見！<br>方柏翹<br>now足球評述員</p></body></html>