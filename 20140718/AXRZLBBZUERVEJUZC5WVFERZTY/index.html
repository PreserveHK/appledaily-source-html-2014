<html><header><meta charset="utf-8"><title>Cookies餅碎發憤闖出青雲路Gloria考到會計師牌</title></header><body><h1>Cookies餅碎發憤闖出青雲路<br>Gloria考到會計師牌</h1><p>組合Cookies於02年出道時共有9位成員，最後唱片公司因為經費問題，翌年叮走5餅，只剩鄧麗欣（Stephy）、傅穎（Theresa）、楊愛瑾（Miki）及吳雨霏（Kary）。當年19歲的陳素瑩（Gloria）冇得留低，最後決定增值自己，離開娛樂圈到英國修讀金融和會計課程，以及到曼徹斯特大學讀碩士，最近Gloria成功考獲會計師牌，證明只要努力，餅碎都可以闖出青雲路。</p><p>現年29歲的餅碎Gloria，18歲加入Cookies，未料唱片公司在03年突將9位成員減至4位，出道只有1年的她，與何綺玲（Elaine）、馬思恆（Helena）、蒲茜兒（Serena）及區文詩（Angela）被迫食「肥雞餐」，Gloria決定臨危立馬，不再留戀娛樂圈，重返校園尋找自己一片天。</p><p>日做12小時　過得開心
</p><p>Gloria最近考獲會計師牌，她前日接受本報專訪時透露：「嗰時因為入行，讀到中五就冇讀，後來Cookies要cut人，我就決定讀埋個預科，然後飛英國修讀金融同會計，自己對呢方面有興趣，最後去曼徹斯特大學（Manchester Business School）讀碩士！」<br>據知，Gloria現於四大國際會計師事務所之一的德勤任職審計員，每天要着幾吋高踭鞋於金鐘上班，每日工作超過12小時，雖然工作時間長及壓力大，但Gloria沒有半點怨言，還表示現在每天都過得很開心，她說：「Cookies年代自己仲細，嗰時係覺得開心，因為返工就好似玩咁，但𠵱家諗番起其實好唔實在，好多嘢都好似肯定唔到咁，好冇安全感，我諗我都係適合𠵱家呢種生活多啲。」</p><p>發完明星夢　重新起步
</p><p>問Gloria可有後悔當年踏入娛樂圈這個花花世界，浪費了一年時間？Gloria反而覺得加入Cookies是她人生中的一個好經驗，她笑言：「好多少女都會發吓明星夢，自己早啲發就早啲夢醒，咁我先可以做到𠵱家呢份工。自己永遠唔好諗之前，只會諗將來，好似考會計師牌，就係之前自己定落嚟嘅目標，𠵱家做到，我會再定一個目標畀自己，係乜就未諗到。」<br>Cookies解體後，10年Gloria曾與其餘幾「餅碎」在九展舉行一個重聚演唱會，問她是否對這個圈仍有一絲絲的眷戀？Gloria耍手擰頭說沒有，她說：「我好熱愛自由，同埋好想有自己私隱，以前行行吓可能突然有記者影你相，同𠵱家生活好唔同。」最後Gloria勉勵一眾年輕人，如果希望加入娛樂圈，一定要先完成學業，勿因一時衝動入行。<br>採訪：皓騫<br>攝影：陳慧安<br>場地：IL COLPO Pacific Place</p></body></html>