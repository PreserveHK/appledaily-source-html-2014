<html><header><meta charset="utf-8"><title>膠燈討論區：等到半場先買「橙」</title></header><body><h1>膠燈討論區：等到半場先買「橙」</h1><p>艇仔張：德叔，你個橙陣果然使得喎，雖然危就危啲，不過2:1反勝墨西哥（圖），都叫波盤齊贏。<br>德　叔：嗰場波我都有睇，真係嚇到鼻哥窿都冇肉。<br>肥　頭：德叔，你會唔會8強再買荷蘭先。<br>德　叔：難得有個專家喺度，問一問肥牛先啦。<br>大食肥牛：我都睇好荷蘭可以再贏，不過8強對哥斯達黎加，主W得1.38倍，讓到一球/球半，真係驚驚哋。<br>艇仔張：咁你想點買先？<br>大食肥牛：呢場波我寧願買走地。講真，哥斯達黎加唔係流，到𠵱家都未輸過，對意大利、英格蘭半場都唔使失波住，如果0:0和到半場，荷蘭W應該都上番1.8倍，嗰陣先出手都唔遲。<br>艇仔張：我嘅睇法同肥牛都差唔多，信荷蘭可以贏波，但就好難大勝，既然係咁，不如賽前買波膽，荷蘭贏1:0同2:1啦。<br>肥　頭：講開荷蘭，教練雲高爾幾勁呀，下季佢就轉教曼聯，似乎可以幫紅魔鬼重振雄風喎。<br>大食肥牛：初步睇都唔錯，但後防仲未有重心，里奧同維迪都走，靠史摩寧就死得啦。<br>肥　頭：咁睇嚟曼聯都會繼續掃貨，如果華美倫都加盟，咁就夠晒穩陣啦。</p><p>人物介紹：</p><p>德叔　旺角茶仔老闆<br>肥頭　吹水怪<br>祥Hi　肥頭屋村老友<br>福嬸　茶餐廳侍應<br>艇仔張　扮專業賭友<br>大食肥牛　賭精一名，命中率甚高<br></p><p>識睇　一定睇蘋果嘅足動世盃：<br> http://worldcup2014.appledaily.com/  </p></body></html>