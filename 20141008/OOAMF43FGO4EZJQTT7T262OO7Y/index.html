<html><header><meta charset="utf-8"><title>中環在線：財爺幫星爺度橋　籲開拍政治片 - 李華華</title></header><body><h1>中環在線：<br>財爺幫星爺度橋　籲開拍政治片 - 李華華</h1><p>正在訪美嘅財爺曾俊華日前自爆，周星馳教曉佢好多嘢，包括足球同賭錢，可能見政府呢個廚房越來越熱，財爺仲話希望星爺可以拍套關於政府嘅戲，娛樂大家。之不過，星爺當年係支持唐英年做特首㗎喎，叫佢拍套有關政府嘅電影，即係畀位佢入狼英啫，財爺咁樣講完，怕唔怕俾人打小報告呢？</p><p>喺星爺身上學到好多嘢</p><p>財爺本周訪美，星期一其中一個活動，就係去布魯克林音樂學院主持由香港駐紐約經濟貿易辦事處合辦嘅香港電影節開幕禮，回顧影展放映8齣周星馳嘅經典電影，包括《少林足球》、《功夫》、《審死官》等等，財爺喺開幕禮演講自不然要提星爺，劈頭就多謝佢。<br>財爺話，喺星爺同埋佢嘅電影身上學到好多嘢，包括足球、賭錢等等，佢形容星爺帶來嘅無厘頭文化實在令人難忘，希望星爺可以用佢一貫具娛樂性嘅手法，拍一套有關政府嘅電影。<br>之不過，唔知財爺記唔記得，星爺當年屬於唐營，2011年底，星爺曾經高調挺唐，讚唐英年有智慧、具親和力，仲拋出金句話「其實蠢嗰啲人，我唔會同佢做朋友嘅」，積極維護唐英年。財爺希望星爺拍套關於政府嘅電影，可能只係輕鬆講笑，但言者無心，聽者有意，有啲小器嘅人可能記住㗎。<br>查實佔中活動上周日啟動後，香港好多人都講緊成件事點樣收科，財爺𠵱家身在美國，咁樣講笑，估計佢應該感到幾無奈。<br><br>李華華<br>mailto:LiWaWa@AppleDaily.com</p></body></html>