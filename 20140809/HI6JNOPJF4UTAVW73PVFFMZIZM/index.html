<html><header><meta charset="utf-8"><title>建制派搶嘢播毒　監粗撥款　瘋語傷人隔牆有耳：立會嘩鬼七不思議事件（二） - 李八方</title></header><body><h1>建制派搶嘢播毒　監粗撥款　瘋語傷人<br>隔牆有耳：立會嘩鬼七不思議事件（二） - 李八方</h1><p>亡國興晒公廁紙播菌</p><p>最鍾意「日以繼夜、夜以繼日」嘅工聯會王國興，今屆會期幾乎令立法會成為病毒溫床，當然唔係話佢嘅反拉布反佔中言論令立法會滋生「抹黑病菌」，事實上佢真係喺去年底，唔知「攞」定「偷」咗公廁嘅廁紙放喺立法會而俾主席訓斥！<br>事緣亡國興有日突然「攞」住五卷公廁廁紙去立法會開會，仲放喺自己個位，疑心生暗鬼咁話啲公廁廁紙灰濛濛，同政總白雪雪嗰啲好唔同，要求政府部門統一廁紙嘅質素！當大家都俾佢呢個不可思議舉動嚇一跳時，主席曾鈺成卻關注同事嘅生命安全，叮囑議員唔好帶啲受污染物入會議廳。負責答辯嘅食衞局局長高永文亦暗寸亡國興膚淺，佢話廁紙顏色同含菌量係冇關嘅，廁紙質量亦見仁見智。唔知亡國興最後點善用呢批灰色嘅公廁廁紙呢？</p><p>鬼話Tree根英文嚇人</p><p>雖則話港鐵成日加價，但又頻頻故障兼想隱瞞公眾好鬼抵鬧，但如果好似Tree根咁用港式英文發炮，最終變成笑料而嚴肅性近乎零，就有啲嘥gas嘞！<br>查實肯鼓起勇氣講英文，係值得鼓勵嘅，但Tree根嘅港式英文，加埋佢嘅語氣同態度，實在係太滑稽喇。佢5月喺鐵路事宜小組委員會上盤問當時仲係港鐵CEO嘅韋達誠時，忽然轉台用英文鬧對方"Shame! Shame on you!"，繼而話對方"You are dreaming on your office, or you are not attend on your office?"當韋達誠笑住話以專業態度返工，Tree根爆seed以「I don't think so囉」回應。港人講鬼話，結果成為今屆會期議會經典金句！</p><p>鼠王芬掀妖冶新定義</p><p>講到立法會嘅「知名」女議員，九龍西嘅經民聯梁美芬一定上榜。雖則元秋蔣麗芸入咗立法會後，鼠王芬被搶去風頭，但仍然神不知鬼不覺咁，令大家印象難忘！「梁美芬志願軍」，你加入咗未？呢句唔係廣告口號，而係響應鼠王芬嘅「建議」而成立，事關佢早前喺特首答問大會上，建議警隊吸納退休警員同市民組成「志願軍」對付佔中喎，俾人批評佢想搞香港城管，網民咪組織「志願軍」為佢「打氣」囉！點知「志願軍」都未出動，唔少人已經俾鼠王芬嘅妖冶K.O.！話說因為着短褲而被投訴唔莊重嘅長毛，暗示鼠王芬衣着好妖冶，激到鼠王芬向立法會主席曾鈺成投訴；厚多士嘅范國威就話，妖冶係要有客觀條件喎！鼠王芬當堂冇聲出，相信佢都好驚訝，自己為妖冶下咗新定義！</p><p>𤓓爆盧偉國傳錯WhatsApp</p><p>由於有吳亮星珠玉在前，其他議員主持會議時縱然有乜問題，相對下只係小小瑕疵啫！其中一個「小瑕疵」，由冒失鬼經民聯盧偉國「擁有」，佢因為傳錯WhatsApp惹起小風波！<br>立法會工務小組今年5月討論「一堆一爐」時，新民主同盟范國威就大爆身為小組主席嘅盧偉國對「三堆一爐」有預設立場。有圖有真相！原來咖喱范喺4月時收過盧偉國發出嘅WhatsApp短訊，內容係「今早要投票三堆一爐，建制派要夠人至得！」<br>此說一出即時惹起當時喺公眾席嘅將軍澳居民起哄，有泛民議員話佢唔適宜再任主席。雖然佢喺建制派力保下避過下台一劫，但唔少建制派私下笑佢辳爆，因為佢呢個WhatsApp原來係想傳去建制派群組，點估到佢會離奇到傳錯去工務小組度？</p></body></html>