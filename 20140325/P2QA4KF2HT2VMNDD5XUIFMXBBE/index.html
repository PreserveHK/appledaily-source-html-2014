<html><header><meta charset="utf-8"><title>手足對決　Cowboy冇面畀</title></header><body><h1>手足對決　Cowboy冇面畀</h1><p>《足總盃16強》<br>【本報訊】儘管飛馬主帥陳志康（Cowboy）與南華教練楊正光情同手足，但在球場上各為其主，Cowboy賽前表明今場足總盃大戰，兄弟也「冇面畀」，勢挫頹勢的少林寺，報卻銀牌決賽落敗之仇！（now634台今日8:00pm直播）</p><p>南、飛兩軍今季曾3度交鋒，雙方勝和負各一，未分高下。雖然飛馬今仗續有施薩、盧俊傑及金寶3名「十字軍」，但陣中射手拉斯錫已克服腰傷，雲迪奴域轉任進攻中場後表現大勇，加上聯賽兩連勝，今場面對近5仗未嘗一勝的南華，無疑被看高一線。Cowboy賽前也表示，就算光仔是由細識到大的老友也無情講︰「我畀面佢，咪即係佢唔畀面我。盃賽點都要分勝負。」<br>為免重蹈銀牌決賽飲恨覆轍，Cowboy賽前亦叮囑球員不可掉以輕心︰「雖然南華近期表現麻麻，但畢竟對手擁有香港最好的華人球員，迪亞高、陳肇麒等前線球員的入球能力亦高；所以我們今仗目標仍是先做好防守。」 </p></body></html>