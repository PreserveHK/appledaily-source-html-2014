<html><header><meta charset="utf-8"><title>政治拉入生意 - 左丁山</title></header><body><h1>政治拉入生意 - 左丁山</h1><p>國情專家L對左丁山講買電政治大勢，佢話習李上台後，推出一連串打貪腐事件，以周永康為首嘅石油幫頭目紛紛下馬，由中石油集團董事長蔣潔敏以至中石油之分區管理層都受到調查，能源局亦有類似情況，昔日之「電力女皇」李鵬千金李小琳已突轉低調，出席公開場合，不再珠光寶氣，反而在三月份人大，「素顏示人」。記唔記得幾年前李小琳曾傳出與中華電力前總經理潘國濂合作，聲稱可賣電來港，曾經製造一時轟動，但好快就煙消雲散。以專家L嘅觀察，中國電力系統之管理權力已由李派轉移到習派手上，整個石油能源系統亦會由習派掌控，待塵埃落定後，石油、能源、電力各部門會有新政策。中石油集團在特區政府政策幫忙下，已與中電簽訂二十年天然氣供應合同，中電不能擺脫，南方電網亦已買入青山發電廠約三成股權（美資EXXON賣出），國家電網趁電能分拆香港電燈投資（2638）上市，買入18%股權成為基礎投資者，可見一早已有伏線，今次黃錦星等官員不斷宣揚向內地買電之好處，自有配合之意。<br>還有一段不太為本港報章注意嘅新聞，就係新創建出售澳門電力之實益股權畀南光，交易完成後，國務院企業南光實際上完全控制澳門電力。今天澳門如此，他日港燈中電難道不會「君體也相同」嗎？黃錦星話過向澳門學習嘅噃。<br>專家L講話，點到即止，其餘叫左丁山去靠估。以中共之本性，崇尚控制，英文所謂control freak，戰略性企業如電力、電訊、電台、電視等等，總喜歡由自己人或可影響或可信任之舊人把持，未必信得過之新人（如王維基）想攞牌，難之又難。當政府出甚麼諮詢文件，叫市民選擇方案一或方案二，還未有結果之時，主其事者已不理會任何常識理據，數據及後果，猛咁宣揚方案一嘅時候，究竟是為了甚麼？黃錦星局長係建築師，智力點會低B吖，如果冇政治原因，好難令人相信。在任何地區做生意，不理政治不成，生意越大，政治越會自動走上門，當政府與企業之決策不是完全建基於經濟計算，而係要下下計及政治因素，其競爭力唔跌，幾稀耳！</p></body></html>