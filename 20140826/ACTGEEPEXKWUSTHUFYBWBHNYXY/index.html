<html><header><meta charset="utf-8"><title>一周三件：金利豐肥仔水 - 錢雋</title></header><body><h1>一周三件：金利豐肥仔水 - 錢雋</h1><p>金利豐（1031）食住港、澳大茶飯，嚟緊日子，應該繼續肥仔水，趁股價調整到近半年低，有得諗。<br>金利豐係人稱「殼后」朱太嘅旗艦，除咗香港證券業，亦主打濠江酒店同博彩業，雙頭馬車併行。前邊一瓣證券業，金利豐喺今年3月年結打後，食正中、港大升市，加埋朱太魚缸地位，唔憂冇生意。嚟緊日子，兼有滬港通力撐，照理，繼續掂檔。</p><p>雙頭馬車互補長短</p><p>後邊澳門博彩業，經歷對上兩年地區爆炸式增長，澳門博彩毛收入基數高。所以，今年成個行頭正係處於整固期，好正常。仲要咁睇，正正因為金利豐有雙頭馬車，可以互補長短。<br>再講，澳門係內地唯一一個可以搞娛樂博彩業地區，係獨市生意，照計，亦應該長做長有，冇有好怕。<br>又呢轉券商股炒到甩轆時，金利豐仍係半年橫行區上落，現價（0.86元）嘅PB，得0.64倍，券商同博彩業行家當中，又係至平選擇之一。<br>再講，睇番對上嗰三年度，金利豐嚟自酒店同埋博彩業嘅分部溢利，去到4.8億、3.7億同4.4億元，酒店博彩業，實在大有條件嚟搞分拆，隱藏價值一浮面，金利豐NAV唔止呢個水位，PB肯定會仲低。<br>又2011年，集團前身仲係叫黃金集團嗰時，獲朱太注入金利豐證券業，收購代價當中，包括發行42億元可換股票據，每股兌換價係講緊0.8元，同金利豐現價差無幾。朱太食開大茶飯，相信唔志在幾個斗零價。<br>金利豐有唔錯PB墊底，兼有得煲佢搞分拆，當股價升番上博彩業價值，仲未浮面前嘅NAV1.3元，金利豐現價係講緊要翻半番。</p><p>錢雋<br>細價股專家<br>本欄逢周二、三、五刊出</p></body></html>