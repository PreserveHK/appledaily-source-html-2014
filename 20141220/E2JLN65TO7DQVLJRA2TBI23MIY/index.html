<html><header><meta charset="utf-8"><title>移民拍賣 - 左丁山</title></header><body><h1>移民拍賣 - 左丁山</h1><p>上月有朋自遠方來，乃恒生前輩賓架C，佢退休移民後長居墨爾本，好似唔識老嘅，在午飯飯局，問佢幾多歲，佢話：「今年七十八。」睇佢滿頭濃厚烏卒卒頭髮，十足退休前面貌，於是有人問佢：「係唔係白染黑呀？」賓架C立即否認：「天然頭髮，絕無花假！」或者外國空氣好，地方大，對個人健康大有裨益都未定，好似賓架L移居溫哥華三十年，每年十月中回港小住，呢日佢登門造訪講goodbye話：「我聽日返溫哥華咯，祝你聖誕快樂！」賓架L說話中氣十足，在威靈頓街上斜落斜，腳步穩，面不紅，氣不喘，冇人估得到佢已經八十五歲咯，係左丁山之啟蒙師叔（按：啟蒙師傅因飲酒太多，已逝世多年，令人痛惜）！<br>賓架C在飯局講墨爾本新事：「我所住社區，已經日漸普通話化，香港移民逐漸變為少數，有不少大屋起咗，動輒四房、五房單位，係專門賣俾中國大陸來客嘅，澳洲人崇尚獨立小家庭，邊會買四房、五房大屋吖。澳洲有移民配額，亦不斷提高金錢上限，但只要有配額，就有中國人買晒，邊理得金錢上限有幾高噃。」<br>十二月十五日，「國際紐約時報」有一篇報導各國競相出售公民護照，澳洲已推出「白金移民」，比「黃金移民」更勝一籌。原來澳洲早有Significant Investor Visa（重要移民簽證），俗稱黃金簽證（gold visa），外人投資五百萬澳元，等候四年就可永久居留澳洲。最近又推出Premium Investor Visa（俗稱platinum visa白金簽證），投資一千五百萬澳元，等十二個月就可以永久居留。黃金簽證已發出咗四百張以上，為澳洲引入二十億澳元投資，現在又有白金簽證，中國大戶更加開心。英國一樣出售公民權，外人投資二百萬英鎊，等五年就可無限期居留，最近又推出「快線移民」，投資者投入五百萬英鎊，只須等候三年，投資一千萬鎊就只等兩年，一半簽證由俄羅斯人及中國人攞咗。「窮人恩物」就係去馬爾他（Malta），盛惠六十五萬歐元，再加地產投資三十五萬歐元及債券十五萬歐元（而總共一百一十五萬歐元），就即刻可以得到公民護照，可自由選擇在歐盟28個國家居住。美國都有呀，攞EB-5投資簽證只需五十萬美元，價錢已有二十四年不變，八成EB-5投資者來自邊度？當然係中國啦！</p></body></html>