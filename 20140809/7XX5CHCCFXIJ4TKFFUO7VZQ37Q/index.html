<html><header><meta charset="utf-8"><title>三個反佔中的夜場故事 - 曾志豪</title></header><body><h1>三個反佔中的夜場故事 - 曾志豪</h1><p>（一）：「老細有咩幫襯？」「搵小姐囉。」<br>「愛和平。」「乜料啊？邊有男人愛平㗎！我要巨乳！」<br>「老細，新規矩，我講愛和平，你要講到下一句，先入得嚟幫襯。」「妖﹗咁講邊句啊？」<br>「反暴力。」「廢話！我一向都唔鍾意SM呢啲暴力性愛，係日本仔先鍾意又皮鞭又滴蠟﹗」<br>「我諗你理解錯咗反暴力嘅意思。」「點啊！究竟你做唔做生意㗎！我要搵囡囡啊﹗」<br>（二）：「囡囡，一陣幫手派呢啲表格。」「媽咪，係咪年年驗身健康表格。」<br>「係反佔中表格。」「佔中？」<br>「係反佔中啊！」「係咪公司最新計鐘錢嘅規矩啊？我哋都有飯鐘錢？」<br>「囡囡，唔係食飯個飯，係反對個反，反對佔中﹗」「點解要反對佔中？關我哋咩事？」<br>「你唔好理，一陣客人嚟到，要佢簽咗名先可以開始玩。」「媽咪，如果要反，我寧願反呃鐘，反彈鐘，反揼波鐘。」<br>（三）：「陳生，好耐唔嚟捧場，隨便坐。」「媽咪，快啲叫689嚟，我特登捧佢場。」<br>「陳生唔好咁心急，簽個名先。」「媽咪，唔係啩？我水都未飲，就叫我簽單？你驚我走數？」<br>「唔係簽單，係簽個名，反佔中啊。」「媽咪，我嚟搵囡囡，你就搵我笨，我做乜要簽反佔中？」<br>「你睇，保普選喎，好嘢嚟㗎。」「我最討厭政治，我要搵囡囡啊！」<br>「我哋個場最近搞咗個制服誘惑派對，客人一人一票，普選囡囡應該着邊件性感制服啊！」「咁正﹗梗係愈少布愈好啦！」<br>「你嘅一票好重要，保普選，你一定要支持，嚟啦，簽個名先啦。」「我簽反佔中，你係咪簽一打啤酒俾我先？」<br>「簽埋生果盤又點話啊！」</p></body></html>