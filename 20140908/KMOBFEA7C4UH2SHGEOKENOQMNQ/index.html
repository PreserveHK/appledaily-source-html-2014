<html><header><meta charset="utf-8"><title>情陷夜中環：上釣 - 葉朗程</title></header><body><h1>情陷夜中環：上釣 - 葉朗程</h1><p>講得好聽啲，好多男人永遠都係「大唔透」；講白啲，大部份男人其實都好幼稚。我從來不否認自己的幼稚，也樂得做個永遠幼稚的男人，because it is just fun and keeps you young！有一個簡單遊戲，同班兄弟玩咗十幾年都唔覺得厭，如果你咁大個仔都未玩過，我覺得有啲可惜。<br>呢個遊戲無分貴賤，豐儉完全由人，蘭桂坊可以玩，麥當勞都可以玩，但我覺得喺麥當勞玩嘅難度會稍為高少少。我們一班麻甩仔，第一次玩呢個遊戲係遠古時代嘅事，exactly幾時真係唔記得，但肯定是中六或中七。鏡頭一轉，我們來到銅鑼灣的Barn 2。<br>如果你未去過Barn 2，我略略介紹一下。其實今時今日Barn 2依然屹立不倒，所以有興趣你可以上去貢吓。這是一家典型的樓上酒吧，有酒飲，有嘢食，有部點唱機，由下午開到凌晨。想當年，一到放學時間，就會聚集一班又一班的學生，而且很多都是來自名到爆的名校。當年叱吒風雲的補習天王Ken Sir選擇在Barn 2樓上開「現代教育」，我覺得就是睇中Barn 2這個「中轉站」，實在獨具慧眼，抵佢今日咁發。</p><p>補習中轉站　識女仔勝地</p><p>所謂中轉站，就是學生放學之後，可以先上Barn 2食吓嘢，然後再上現代補習；又或者盡興啲，喺現代補完習先落去Barn 2。要用兩個字形容蒲Barn 2的學生，好簡單，墮落。純粹講吓粗口，已經算係最乖嗰啲；有啲再曳嘅，會好自豪咁攬住女朋友瘋狂濕吻；最曳嗰啲，直情校呔都費事除就攞包萬寶路擺喺枱面。<br>我記得有一次，落Barn 2蒲嘅時候撞到個食緊萬寶路嘅師兄，然後我就好純情咁問佢，啲煙聞起嚟，都係一樣咁臭，乜萬寶路同健牌真係有分別咩？師兄答得好有哲理：「食健牌，就有牌捱；食萬寶路，就學業進步，明冇？」說完，隨即豪邁地大笑兩聲。You see，幾墮落。<br>順帶插一段非插不可的題外話：如果你有個小朋友，成績係叻到華仁同St. Jo（聖若瑟書院）任你揀，我強烈建議佢入華仁。純粹我主觀意見，St. Jo嘅人，上進嗰啲就好上進，墮落嗰啲就好墮落；但華仁仔就係，上進時上進，墮落時墮落，但絕對可以上進與墮落集一身。頭先提及嗰位師兄，到今時今日我同佢仍然friend過打band，你估佢而家做緊乜？係醫生，最諷刺嘅係，以前佢相信食萬寶路會學業進步，今日佢竟然專幫人睇個肺。<br></p><p>好，講返個遊戲。既然去到Barn 2呢個咁墮落嘅地方，我所講嘅遊戲，當然唔係咁益智玩Scrabble。話說，那是一個下着滂沱大雨的下午，我們三個男生坐在Barn 2其中一個「卡位」。坐在我對面的Benson突然緊張地說：「喂，你四點鐘。」然後全部男生立刻望向我四點鐘位置，瞧着三個身穿校服的女生剛剛走進來，上身的白色衣服和下身的淺藍色裙子全濕透，yes，即是又濕又透。Benson最大嘅優點係，雖然自己學校嘅校刊佢一本都冇買過，但係呢間女校嘅校刊佢就年年都向人高價收購，所以佢知道那三個女生姓甚名誰。<br>想不到連坐在我旁邊的Ronald也認識她們其中兩個：「紮辮嗰個係Mary Tong，放頭髮嗰個係Kate Fung，佢哋同我一齊上Ken &amp; Roger㗎，是但揀到個都死而無憾啦！」你看，說穿了，現代教育其實是一個超級交友平台。睇吓你個樣，幾可憐，得個望字。「葉朗程哥哥，你咁寸做乜呢？你都係得個望字啫，走埋去搭訕呀笨。」Benson說。<br>淨係搭訕就無謂啦，一係唔去，一去就梗係攞佢ICQ啦，我說。「好！君子一言，快馬一鞭，go！」。黐線！我去？關我鬼事呀？係就猜輸嗰個去。「咁刺激？好，猜！」Ronald和應。就是這個遊戲，雖然極度無聊，但由中學玩到今時今日，依然樂此不疲！結果，那次我輸了。<br>第一次玩，雖然自從中四後已經削掉那圈圍着肚皮的肥肉，但無啦啦走過去搭訕，我話唔驚你都唔信啦，仲要真係兩個靚女喎。但猜輸就是猜輸，總之唔好緊張，不過搵乜嘢做藉口呢？Benson提議不如懶係叫多個炸魚薯條餐，然後請佢哋食。都有得諗，但最後我冇咁做，因為其實好老土。Ronald提議不如問佢哋借Ken Sir啲notes，話想抄返上次啲嘢。「你上Ken Sir堂啫，又唔係我。」我說。算吧，求人不如求己，呷一口凍咖啡，一清心神，go。<br></p><p>一首歌換ICQ　易如反掌</p><p>「Hi。」我望着放頭髮的Kate Fung說。要搭訕，「分配」你嘅眼神好緊要。我可以望晒三個女仔，呢個係最大路嘅做法；我又可以望兩個，淨係唔望我目標嗰個；我亦可以淨係望我目標嗰個，其餘的置之不理。我選擇咗淨係望住我目標Kate Fung，呢個做法會令其餘兩位女生覺得我冇禮貌，但係被望的Kate Fung，肯定會飄飄然。<br>「Hi。」Kate Fung自信地回應。「你有冇兩個五蚊同我換？我想點兩首歌。」我遞上一張十元鈔票，指着那部點唱機問。Kate Fung繼續顯露自信的笑容，得意問道：「點解咁多人唔問，淨係問我？」因為其中一首歌，我想送畀你嘛。她的臉頓時紅起來，這是訊號，代表勝利離我不遠。「咁客氣呀。」她說，語氣由自信變溫柔。其實我唔客氣㗎，因為我想同你交換ICQ。她的答案，是我意料之內，因為我猜她不想在朋友面前顯得太隨便：「你話畀就畀㗎？」<br>「唔畀唔緊要啦，我送首歌畀你，你同我出嚟揀歌都得呱。」我說。就這樣，她離開座位，來到點唱機前，只有我和她。頭先我話送一首歌畀你，而家送埋第二首畀你，用嚟交換你個ICQ，有冇機會？她望一望我，咬一咬唇，說：「630457。」<br></p><p>好多男人都會患上「靚女恐懼症」，即是見到靚女會不知所措，失去思考能力，就算最後真的鼓起勇氣跟她說話，也會說得結結巴巴的。Princeton University曾經有個有趣的研究發現，就是當男人見到女人穿比堅尼的時候，腦部一個叫medial prefrontal cortex的區域，會短暫停止運作，而那個腦袋的部份，就是負責我們的情感和思考的。換句話說，見到女人着bikini，男人會諗唔到嘢。<br>我不知道Princeton這個研究和「靚女恐懼症」有多少關係，但我覺得靚女也只是普通人，何懼之有？別誤會，我不是要教你做個甚麼所謂pick-up artist，而我一向認為結識甚麼樣貌的女孩子，也只是正常的社交活動，有必要把它說成是pick-up那麼風流嗎？<br>魅力來自信心，只要能夠將這份信心百分百呈現，管她是性感尤物還是天仙下凡？一樣當佢月餅咁食！祝大家靚女月光兩團圓，中秋節快樂！<br><br>葉朗程</p></body></html>