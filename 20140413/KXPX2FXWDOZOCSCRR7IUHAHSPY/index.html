<html><header><meta charset="utf-8"><title>星期日專題︰給天國的女兒　由一字一淚到閒話家常1,678封家書治癒傷痛</title></header><body><h1>星期日專題︰給天國的女兒　由一字一淚到閒話家常<br>1,678封家書治癒傷痛</h1><p>【本報訊】不是很多人知道他叫李光興，但他的網誌「凝望」，很多人都看過。在網絡世界，他叫「老羊狼一世」，全因女兒李菁生前叫自己「羊狼二世」。2008年3月，26歲品學兼優的小羊，一躍而下，結束短暫人生，不諳電腦的老羊，由手寫板開始，接手打理這片小草地，一寫便寫了六年。<br>記者：呂麗嬋</p><p>由一字一淚到閒話家常，1678封天國的家書，結集成血淚文集《假如女兒沒有跳下去》，見證非常爸爸的曲折心路，「有啲嘢，無可挽回，冇咗個女，起碼我多咗大班仔女」。四方網友，由冰冷的虛擬世界走到現實，成就了一個溫暖的故事。　</p><p>結識網友　成「眾人爸爸」
</p><p>三百呎的公屋單位，這夜，好熱鬧。已婚的大女與夫婿、放工趕來的網友，擠滿一室，忙了一個下午的李光興，弄出八餸一湯的晚餐，「我天生月老命，撮合咗三對網友」，鬼馬的羊爸擠着鬼臉。網友阿傑常來飲羊爸靚湯，早視李光興是「眾人的爸爸」，「之前睇李菁嗰blog，從未見過面，出咗事，大家都想幫手，好自然就約出嚟」。羊爸大壽，網友組成賀壽團，閒時結伴唱K；有時見到羊爸在blog狂呻，網友又致電安慰。走出網絡，就如一家人。<br>63歲的李光興，共有三個女兒，他不諱言最錫二女李菁，皆因對她虧欠最多，「為咗搵食，佢一歲幾就送咗佢返鄉下，諗住畀家姐照顧，有次發高燒唔退，自此聽唔到嘢」。99年會考2A3B，報章稱她是失聰狀元，翌年去美國做交流生。曾幾何時，李菁是朋輩眼中自強的icon，傳媒筆下的戰士。但鎂光燈外的狀元，原來失業三年，08年3月1日，神話破滅。</p><p>翻看網誌　自責無諒解佢
</p><p>「嗰一日，天氣雨紛紛……」小妮子一躍而下，遺書中自嘲自己是個不獲接納的怪物。這聲巨響，震碎了李光興的心，「自己出身窮，從來覺得冇困難克服唔到，呢個女，摧毀晒我嘅意志」，一頭白髮的羊爸紅了眼睛。「我唔信自己家族會有人自殺，以前喺大陸咁艱苦，個個諗住點生存，腳皮厚到赤腳割到都唔識痛，嚟到香港，自由社會，大學生，父母愛錫，點可能？」<br>女兒躍下的一刻，李光興的人生也向下沉，「好多嘢唔明白，睇番個女生前個blog，先知佢一直唔開心，我好怪責自己，點解一直睇唔出？」翻看女兒生前的網誌，他看到另一個她，這個她，不再是打不死的戰士，而是會說出「不想屍體那樣活着」的血肉之軀。「好痛心，自細我對佢特別嚴，怕佢聽唔到嘢，搵唔到食，原來，我一直冇諒解過佢……」<br>不解、自責，反反覆覆的心情，讓他好痛苦。為抒發鬱悶的心情，他開始在女兒生前的網誌撰寫日記，由第一次舉家去桂林旅行，寫到與李菁相隔12年的細妹今年大學畢業，「嗰時冇諗過咩公開平台，只係唔想個女一走，呢度就荒廢」。寫着寫着，傷囗在不知不覺間，好像沒那麼痛。這天，他就帶着記者，來到父女倆的秘密花園，「一唔開心，我就嚟呢度。以前啲女仲細，會帶佢哋上嚟，行山路練大個膽，喺涼亭做功課」。<br>逾百級樓梯，只容一個人行，登上配水庫，整個九龍半島就在眼底。曾幾何時，啟德機場未搬，轟轟的飛機，在頭頂飛過，女兒過世，跑道變了發展區。「以前成日同個女嚟呢度睇飛機升降，佢同我講過，飛機有升就有降，降落地面，等加油就好，總可再飛上天空……」隔月就來，用悠揚的簫聲寄託思念之情，「我知佢喺天上面，一定會聽到。」站在風中的羊爸輕輕的說。</p></body></html>