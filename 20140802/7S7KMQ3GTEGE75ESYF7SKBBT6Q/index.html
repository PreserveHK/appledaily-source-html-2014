<html><header><meta charset="utf-8"><title>武松打老虎的原因 - 曾志豪</title></header><body><h1>武松打老虎的原因 - 曾志豪</h1><p>水滸傳裏，武松過景陽崗打虎，為民除害，從此百姓上山倍安心，難怪武松被稱為「打虎英雄」。<br>但如果你訪問武松，可能會得出另類答案。<br>記者：武生，點解你會咁為人民着想，上山打虎？<br>武松：你無睇小說㗎咩，我係飲大咗幾杯先會上咗山，仲要咁唔好彩遇到隻老虎咋。<br>記者：你嘅意思係話，你唔係為咗幫人民除害而打虎？<br>武松：哥哥仔，我路過景陽崗咋，我係路人甲，我是來打醬油的，無諗過要打虎。<br>記者：咁點解你要上山打老虎呢？<br>武松：是咁的，我要過路，但有隻攔路虎阻住，咁一係就我唔過景陽崗運路行，一係就我打死隻老虎向前行。我趕時間，只能講聲唔好意思，攔路虎都要死。<br>記者：所以，你之所以打大老虎，係因為，隻大老虎阻住你條路？<br>武松：當然啦，隻老虎唔止阻住我行路，仲有傷害我嘅意圖啊﹗隻老虎，想暗殺我啊！<br>記者：所以唔係你死就係佢亡，你都係出於自衞先會打老虎？<br>武松：梗係啦，人無傷虎心，虎有傷人意喎。<br>記者：會唔會係一山不能藏二虎呢？<br>武松：今次打老虎，說明無論你體型幾大，跑得幾快，爪牙幾鋒利，只要你威脅到我嘅安全，我絕不姑息，將你打落嚟﹗<br>記者：你打虎嘅威風大家都知，但點解山間會出現咁大隻食人為患的老虎呢？<br>武松：主要都係隻老虎思想滑坡、道德腐敗、貪得無厭……<br>記者：老虎天生要食肉，問題係，點解呢座山會孕育出咁大隻老虎？由小老虎變大老虎，係咪呢座山嘅環境唔係幾健康？係咪啲官衙、村長姑息養奸、無好好巡山，任由山間匿藏咗咁大隻老虎呢？<br>武松：你的發問已被屏蔽，多謝。</p></body></html>