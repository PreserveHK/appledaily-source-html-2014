<html><header><meta charset="utf-8"><title>情陷夜中環：禁地 - 葉朗程</title></header><body><h1>情陷夜中環：禁地 - 葉朗程</h1><p>每次有朋友快要結婚，心裏總是萬二分興奮。我所指的朋友，是男性朋友。為甚麼會興奮？替那個男性朋友高興嗎？黐線，大家兄弟，心照啦，快要結婚的新郎哥可以有幾高興呢？Ok，就算真係為佢搵到一生最愛而有少少咁多開心，都一定未至於係「萬二分興奮」，人哋就算娶到林志玲又點？關你鬼事咩。那麼，朋友結婚，興奮從何來？<br>最近有個勉強都算係富二代嘅好朋友準備結婚，喜訊在面書公佈後還未夠半小時，我在手機上已經立刻看到一個新增group chat，加入者是新郎哥由細玩到大的五個最好朋友，當然包括我。次次都係咁，當有一個好兄弟就嚟要結婚，手機就總會立刻有個新group chat，而每次的subject都是一樣的：Stag。<br>Stag就是stag party的意思，唔係好知中文應該點繙譯，總之就是準新郎結婚前的一個瘋狂派對，目的當然是要哀悼那個快要脫離單身行列的他。是次，我就是想寫一篇關於stag party的。深知這篇文章屬於極度敏感話題，所以徵求過兩位將會一同去stag party的好朋友意見才敢寫。</p><p>告別單身派對　隆而重之</p><p>兩位朋友的口徑一致：唔准寫。而且在「唔」和「准」中間，多了一個唔出得街嘅字，可見他們反對和反感的程度。好一句讓人毛骨悚然嘅「唔X准寫」，香港的言論自由果然非常有限度。<br>「Marcus哥，唔好玩啦，Susan（假名）唔知你係葉朗程，但係佢有睇你寫嘢㗎，你寫到咁揚，個stag唔使去啦，一齊留番喺香港食手指囉。」朋友一號說，躁咗。然後朋友二號緊接，指着我罵：「你條友唔好咁冇人性啦，咁都寫，認真㗎，寫咗絕交呀。」絕交呢個咁可愛嘅單詞，自從小學畢業之後都冇聽過，連絕交都攞埋嚟講，睇得出，佢真係好驚。<br>究竟男人去stag party有乜嘢搞，點解我嗰兩位朋友會咁驚俾佢哋另一半知佢哋喺stag party做乜嘢？根據wikipedia的解釋，stag party是一個由伴郎以及兄弟們安排給新郎哥的派對，在婚禮前的那天舉行，目的是要紀念新郎最後一晚的自由。最高興的是，由於這是新郎最後一晚的單身生活，兄弟們都會給新郎哥安排「female company such as strippers」，即是好像脫衣舞女郎這樣的女性伴侶。<br></p><p>竟然為新郎哥安排這樣的節目？這班根本是損友，算甚麼兄弟！No，根據wikipedia的說法，這些全都是兄弟們用心良苦的安排，目的是lead the groom into temptation before the wedding to make sure he is fully committed to his marriage proposal。一句講晒，stag party就是要給新郎哥一個最後考試。Sounds lovely，如果這真是一個考試，我諗所有男人都唔介意無限次retake。<br>女士們，其實你哋一啲都唔使驚，wikipedia所描述嘅stag party，喺今時今日已經好out。我大大話話參與過起碼三個stag party，聽過嘅stag party奇聞更遠遠超過呢個數，所以絕對有足夠經驗給你說明現在多數的stag party是怎麼一回事。第一，現在的stag party通常都不是安排在婚前一夜的，至少我去過的都不是，聽說因為婚前那天其實仲有好多婚禮細節要跟，所以新郎根本無暇應付別的事情。第二，我去過的stag party都肯定唔只一晚咁少，因為現在都興去個短短的旅行，至少三日兩夜。<br>有啲男人去stag party唔敢光明正大，有啲就算敢光明正大，都要諗諸多理由同另一半解釋，因為另一半的疑心太重。雖然我係男人，但絕對明白女人點解會起疑心。好些男人給女人的感覺，是甚麼也可以求求其其的。慶祝生日，可以求求其其；過情人節，可以求求其其；除夕倒數，可以求求其其。但你竟然為咗慶祝個friend就嚟結婚，可以勞師動眾搞個旅行，勞師動眾同公司請假，勞師動眾買機票訂酒店，仲要凌晨兩點都唔瞓就係為咗plan好個itin？大佬，你叫女人點唔起疑心呀？<br></p><p>女人有疑心　其實好多餘</p><p>「平時你同阿偉阿強阿成，食餐飯都求求其其，我同班姊妹去fine dining食dessert buffet，你都問我哋食餐飯使唔使咁麻煩。而家搞個stag party，就要專登飛去韓國？搞乜鬼呀你哋？」去韓國，就梗係食韓國嘢啦，有啲「韓國菜」，香港冇得食㗎，you know？<br>「我同你去十日歐洲旅行，你話換兩萬蚊港幣乜都夠，fine，我一句聲都冇出過。而家你同啲friend去四日上海，四日咁大把啫，換三萬蚊都仲驚唔夠使？三晚要使三萬？你去到有乜嘢玩呀？」同你去就梗係冇嘢玩啦，you know？<br>女人有疑心是正常的，但其實是多餘的。呢個世界，好多地方都好安全。你驚我哋沉迷女色？邊度得嚟咁多女色沉迷呀？舉個例，韓國。係，望落去個個都好似好靚，但你估我哋儍㗎咩？全部後天加工，邊夠你哋港女呢啲天然美鬥呀？又舉個例，上海。真係祖籍上海嘅女仔，好鬼死惡㗎，一啲都唔易相處，比起上海女仔，你哋呢啲港女平易近人好多！<br></p><p>不過，呢個世界有個地方，千祈唔好畀男人去。我識有個朋友，就係去咗嗰個地方，差啲結唔成婚。嗰個地方嘅女仔，就連你哋呢啲咁有質素嘅港女都分分鐘鬥唔過。Ladies and gentlemen，呢個地方，叫做台北。台北女人嘅身材，有少少似巴黎嘅女人，肥人唔普遍，要瘦有瘦，要高有高，就算真係矮嘅，喺身形比例上都矮得好完美。不過台北女仔最煞食，都唔係個樣。為帶來一個更佳的現場效果，以下一段，全國語。<br>上一次去台北，在W Hotel喝東西的時候，我們認識了幾個女生。那個晚上，我們都聊得很開心，還相約改天一起吃火鍋。就這樣，我們第二天就去了一家叫Orange的地方晚飯。這四個女生，不僅長得漂亮，還非常體貼。她們每吃一樣東西之前，都先夾給你吃，還會說一句：「這個好吃，但你要小心燙啊。」然後又會說：「那個有點辣的耶，先別吃，我給你叫一杯冰水。」快要離開火鍋店的時候，其中一個女生問我的朋友：「你甚麼時候再來台灣呀？」我那個快要結婚的朋友，吞吞吐吐，當他想開口的時候，眼淚跟鼻涕手牽手，一起流下來了。<br>台北我去過好幾次，每次去完之後，我都覺得台北的女人是懂妖術的。所以我覺得，如果你的另一半話要去台北開stag party，最安全嘅方法就係唔畀佢去。<br>不過，我相信香港的女孩子是不會這樣蠻不講理的，而且你們都聰明絕頂。你們一定知道，與其要禁止男人去一個地方，倒不如做一個，無論他去到哪裏也只會乖乖地想着你的女人。<br><br>葉朗程</p></body></html>