<html><header><meta charset="utf-8"><title>Manfrotto新款相機袋　三種孭法任揀</title></header><body><h1>Manfrotto新款相機袋　三種孭法任揀</h1><p>香港好多人玩相機越來越玩得Pro，買過萬蚊相機鏡頭面不改容！但貴裝備總要好好保護，近日行經攝影器材店就發現腳架機袋名牌Manfrotto就推出咗唔少機袋新作，款式有不少選擇。其中ADVANCED有兩個Tri背囊設計就相當唔錯，提供三種孭法，標準雙肩、單邊斜孭和X型背孭法。</p><p>記者現場試用，X型孭法除可分散重量外，更可隨時放開一邊孭帶，輕鬆把袋移到身前攞裝備之餘，更可作手托之用，增加手持拍攝穩定性，非常方便實用！另外，全系列袋面都用了新物料製作，據Sales介紹比舊款更耐磨，不過係咪真就要試過先知喇。不過最抵讚反而係內籠，竟用上品牌最高階PROFESSIONAL系列的CPS保護系統，間隔夠厚身，保護性一流！</p><p>PRO-LIGHT機袋  長孭一流</p><p>其實Manfrotto除ADVANCED系列外，想玩得更Pro，就有PRO-LIGHT系列，Rip-stop防撕裂尼龍面夠耐用，內籠同樣用上間隔厚身的CPS保護系統。賣點係佢嘅EVA物料的3D剪裁肩帶，非常硬淨好孭，試放一機三大鏡，依然孭得相當舒適，承托力非常足夠，相信很適合經常重裝出擊的影友們。系列甚至連攝錄機及燈具都有照顧到，非常全面細心。</p></body></html>