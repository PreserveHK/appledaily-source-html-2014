<html><header><meta charset="utf-8"><title>一周三件：時捷食正瘋潮 - 錢雋</title></header><body><h1>一周三件：時捷食正瘋潮 - 錢雋</h1><p>iPhone 6系列出爐，寶島鴻海上個月營收，就創咗歷年嚟第三高紀錄，場內時捷（1184）有鴻海呢位大孖沙股東，有運行。<br>市場喻為蘋果夥伴嘅鴻海，食住iPhone新機瘋潮，上個月營收9,507億元台幣，按月大增51%，按年亦增加近23%。而鴻海第三季營收9,507億台幣，亦都創咗第三季歷年新高。講返時捷，主打電子元件同半導體產品經銷，第二大股東，正係上邊大孖沙鴻海，時捷喺今年半年度成績單兼講明，預期下半年會攞到鴻海更多定單。</p><p>拍住大孖沙惹憧憬</p><p>時捷喺上半年，純利倒退咗7%到6,554萬元，集團解釋，因為延遲推出4G處理器，同有限數量嘅低價智能手機型號。咁睇，隨住下半年祖國智能手機供應商，推出更多型號，加埋時捷食住iPhone出新機潮，今年下半年成績單，應該cover到上半年業績倒退有餘。係咁意估時捷今年純利增長15%，到1.98億元，連埋派紅股攤薄效應，今年預測PE，都係得7.8倍。<br>再講，時捷啱啱公佈冇耐，買入由TCL領導嘅既財團公司永富10%。呢壇製作，目的係聯同埋環球超級大孖沙思科，發展祖國商用雲服務同物聯網技術業務。後邊思科市值高達9,200億港銀，係時捷15.8億元嘅61倍！<br>又物聯網由上至智慧城市，下至民生、交通同工業安全，全部都用到。據Forrester預測，呢一瓣未來產業規模係以斷萬億元單位計數。亦都睇到，時捷唔係安於現狀，拍住超級大孖沙，投身勁有前景嘅瓣數，為第時業務增長，打好基礎。<br>咪扯咁遠，呢轉買時捷，現價（2.5元）當翻四分之一番，去到3.1元計數，預測PE都未上到10倍。</p><p>錢雋<br>細價股專家<br>本欄逢周二、三、五刊出</p></body></html>