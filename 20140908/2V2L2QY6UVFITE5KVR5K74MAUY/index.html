<html><header><meta charset="utf-8"><title>寧等港視發牌　不肯解約陳錦鴻拒TVB引誘回巢</title></header><body><h1>寧等港視發牌　不肯解約<br>陳錦鴻拒TVB引誘回巢</h1><p>無綫人才流失情況嚴重，尤其一線小生個個搵路走，連親生仔林峯都心灰意冷離娘家往外闖。如今能出得大場面，撈得起做男一簽無綫經理人合約的演員，只剩下鄭嘉穎、陳豪、陳展鵬、郭晉安、馬國明和黃宗澤，十隻手指數得晒。不想演員重複又重複，無綫亦需急謀對策，早前便主動邀請已過檔港視的陳錦鴻回巢拍劇，但被婉拒。<br><br>陳錦鴻和林嘉華日前在中環一棟商業大廈拍攝信貸公司廣告，錦鴻在去年12月跟港視簽了四年合約，是最後一位合約藝人，他笑言好想簽長一些：「我想簽夠十年㖭！但人哋梗係唔肯。𠵱家港視發唔到牌，做演員惟有等，平時喺屋企照顧患有自閉症囝囝、買餸煮飯，星期日就同老婆主持港台《訴心事家庭》節目。」</p><p>尊重合約精神</p><p>錦鴻曾在無綫拍過《創世紀》、《天地豪情》等高收視劇集，他直認無綫早前主動邀回巢，他說：「佢哋曾經搵過我去傾，了解咗我同王維基張約係點，𠵱家工作情況點？探討點樣可以再合作。探討完就問我可唔可以解咗張約，然後再簽番無綫，咁我梗係話唔得啦！」錦鴻直認擔心四年後生活，但現在仍希望尊重合約精神，他說：「其實同王生張合約，去無綫拍劇都冇問題。但我唔想解約，連錢都冇講，做人應該要有原則。」</p><p>「港視絕對優先」</p><p>問可擔心無綫小器？錦鴻說﹕「三年半後再諗啦！人生有好多個可能性，我要處理好呢三年半嘅事先，演員要調節好自己心態，等待（拍劇）我都好盡力，每日保持最佳狀態，總之你聽日叫我開工我就開工，我唔排除返大陸或有其他工作，但港視絕對優先。」早前港視藝人黃芷晴、李雨陽等要為網上平台做模特兒，錦鴻亦願放下身段，笑說：「唔介意，人哋每個月出緊糧畀我㗎！」<br>已為港視拍過五部劇的林嘉華，原本都期待與錦鴻在港視劇碰頭，嘉華說：「因為我哋都係好鍾意不停口講嘢，錦鴻花名叫花灑哥，我就完全唔停嘴。」問劇集播映無期，可會失望？他說：「大家喺呢年幾裏面付出咁多血汗、辛勞，梗係希望觀眾睇得到啦！」<br>採訪：嵐山<br>攝影：仇志德</p></body></html>