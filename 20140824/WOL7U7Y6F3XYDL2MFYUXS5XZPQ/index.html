<html><header><meta charset="utf-8"><title>罕病南姐　忍痛耕種養家　瀕臨斷藥　心痛連累子女</title></header><body><h1>罕病南姐　忍痛耕種養家　<br>瀕臨斷藥　心痛連累子女</h1><p>【醫療撥款】<br>新界東北發展變天在即，30多年來在粉嶺鄉郊自耕自足的南姐（55歲），其心血也許會付諸流水。她即使患骨髓纖維化，仍忍痛堅持每日落田耕種。為了治病，她與曾患鼻咽癌的丈夫（65歲）已耗盡積蓄，加上社福機構提供的買藥資助已用完，面臨斷藥危機。<br>記者：鄧詠中　余睿菁</p><p>南姐與丈夫育有兩名子女，生活節儉刻苦，靠耕種養活一家，「種瓜種菜唔係個個月有收入，睇天做人，試過打風連秧都死埋」，她多年來與天競賽，箇中辛酸不足為外人道，「諗住留啲錢畀啲細路，等佢哋日後條路唔使咁辛苦」。<br>惟病魔相繼來襲，南姐的丈夫在10年前患鼻咽癌，「老公嗰時剝咗好多隻牙，電療好辛苦，吞口水會痛到喊」，幸經過30多次電療後康復。<br>在南姐夫婦一心以為可享受三代同堂的天倫樂之際，兩年前南姐卻不幸確診骨髓纖維化，「個肚有嚿手掌咁大嘅硬塊，脹到大肚婆咁，食止痛藥都冇用，仲搞到胃潰瘍」。<br></p><p>見東北變天不禁落淚</p><p>縱受惡疾煎熬，容易頭暈，南姐仍堅持每天落田，「種咗幾十年菜，近年身體唔好改種黃瓜同合掌瓜，冇得再種嘢都唔知點算」。<br>立法會財委會早前通過新界東北發展計劃前期撥款申請，南姐的耕地暫未納入發展區，但想到日後生活或無以為繼，也不禁落淚道：「諗到好多農友嘅家園會被鏟為平地，好傷心，睇到財委會通過撥款片段真係好嬲。」<br>南姐一家收入微薄，長女（29歲）為兼職餐廳侍應，育有一名7歲兒子；幼子（21歲）則於地盤工作，她自責因病連累一對孝順子女，「見到佢哋咁辛苦做嘢，自己唔食飯都要慳錢畀我醫病，真係好心痛，個仔仲因為陪我而放棄去台灣讀書」。<br>醫生建議南姐服食自費藥物Ruxolitinib控制病情，惟每月藥費高達40,000元。聖雅各福群會曾資助南姐全數藥費，惟有關資助已用完，「藥費咁貴真係畀唔起」。<br>蘋果日報慈善基金已從「醫療專戶」撥款約40,000元資助她本月藥費，加上配合聖雅各福群會另一項為該藥物提供的「買一個月、送一個月」的藥費優惠，令南姐暫毋須擔憂下月藥費。她只盼善長可伸出援手讓她持續服藥，「唔想啲細路捱到病，最希望睇到個孫快高長大」。<br>「南姐」捐款編號：C3726<br>網上捐款： http://bit.ly/1nQRthE </p><p>蘋果日報慈善基金<br>電話：29908688<br>傳真：37112468<br>電郵：mailto:charity@adfund.org.hk<br>網址： http://charity.appledaily.com.hk <br>蘋果基金facebook 專頁： http://goo.gl/eYKB89 <br><br>蘋果基金收捐款戶口<br>恒生銀行：368-006565-001<br>滙豐銀行：580-198836-001<br>中國銀行：012-898-00067655<br>渣打銀行：447-0-667059-3<br><br>蘋果日報慈善基金乃根據《稅務條例》第88條獲豁免繳稅的慈善機構</p><p><div><a target="_blank" href="http://hk.charity.nextmedia.com/site/index.php?fuseaction=site.donate&amp;case=case_byid&amp;case_byid=C3726">網上捐款</a><a target="_blank" href="http://hk.charity.nextmedia.com/site/index.php?fuseaction=site.donationTx&amp;imact=true&amp;case=case_byid&amp;case_byid=C3726">捐款記錄</a></div></p></body></html>