<html><header><meta charset="utf-8"><title>魚樂無窮：燒殼股冷灶吼實建聯 - 唐牛</title></header><body><h1>魚樂無窮：燒殼股冷灶吼實建聯 - 唐牛</h1><p>焦點股中國天然氣（931）大洗倉後，繼續chok上chok落，上周五再挫25%。睇返廿大跌幅榜，傷亡難言慘重，相反廿大升幅榜鑊氣十足，冇雙位數升幅都難以上榜。始終中國天然氣並非殼股一族，冧棚事件只稍微影響氣氛，市場對殼股有實在的需求，細市值股熱炒主旋律相信會繼續高奏。</p><p>5億市值　逾半現金</p><p>今日推介冷門股建聯（385），盡攬市值細、持貨集中、財務穩健三大賣點，上周收市創近十年新高，引擎已撻着，隨時絕塵而去。建聯本月已累升三成，但最新市值僅5億銀，剛剛去到殼價水位，當中超過一半（2.7億銀）更加係現金，難得！大股東持貨七成，符合賣盤要求，扣埋基金持貨，街貨唔夠1億銀，成就另一大炒條件，值博！。公司現金豐厚，派息亦不吝嗇，近十年無間斷派送，現價息率接近五厘，煞食！<br>建聯大股東係老牌地產股建業實業（216），建聯本身亦有提供樓宇相關承造服務，而內房企業最夢寐以求嘅事，就係來港上市紓緩水緊問題，將三者串連一起，建聯賣盤絕非不可能任務。建聯最新每股NAV 1.33元，打個八折以1.06元做目標，潛在升幅已達25%，屆時仲有大把潛能待發揮。<br><br>P.S.上周六晚到政總盡綿力撐學生，現場所見有人分派物資，有人執拾垃圾，有人教大家如何應付警察清場，秩序井然，不禁令人動容，有這班高質素年輕人，香港有救了，多謝你哋！<br><br>唐牛<br> https://www.facebook.com/tongcow88 </p></body></html>