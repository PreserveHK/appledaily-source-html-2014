<html><header><meta charset="utf-8"><title>咖喱牛腩：朗奴高文中伏鳥 - 牽牛</title></header><body><h1>咖喱牛腩：朗奴高文中伏鳥 - 牽牛</h1><p>以往踢得好又教得好嘅例子唔多，不過呢幾年哥迪奧拿、安察洛堤、迪甘斯，都叫做踢得又教得，AC米蘭新任教練恩沙基亦都引人期待。有一定資歷球迷，都記得荷蘭重炮手朗奴高文，當年喺國家隊或者巴塞隆拿，都成日射入炮彈式罰球，踢中堅又夠硬淨，之前教阿積士同燕豪芬都贏過荷甲冠軍，不過今次登陸英超教修咸頓，就真係中晒伏。<br>修咸頓上季都係英超悅目足球嘅代表，列基林拔、拉爾拉拿同積洛迪古斯三叉戟踢到嘩嘩聲，不過嘉菲蓮娜（Katharina Liebherr）接替老竇做班主，上任後講到明唔識足球；原本唔識波都唔緊要，淨係識錢先慘，修頓今夏轉會市場活躍程度拍得住曼聯呢啲豪門，不過唔係買入而係賣出，賣出勞基梳爾、拉爾拉拿、洛夫雲等等，執到過億鎊，如果唔係積洛迪古斯長傷，睇個勢都仲會賣埋佢。<br>有出自然有入，人人都知朗奴高文要擴軍，又有子彈喺手，佢簽到兩位荷甲兵杜辛泰迪治同加斯安奴柏利，都算價錢合理，最搞笑係球隊本身已經有唔錯嘅門將保路錫，仲要使多1,000萬鎊買費沙科士打返嚟，又用1,200萬鎊收購侯城前鋒沙恩朗，真係水魚價。修頓開「咧」首戰就作客利物浦，如果紅軍由列基林拔、洛夫雲等舊將入波全取3分，高文肯定feel到英超領隊唔易做。文：牽牛</p></body></html>