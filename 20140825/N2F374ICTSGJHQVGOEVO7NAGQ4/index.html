<html><header><meta charset="utf-8"><title>【壹週刊】大阪天神橋筋　貓頭鷹陪你飲咖啡</title></header><body><h1>【壹週刊】大阪天神橋筋　貓頭鷹陪你飲咖啡</h1><p>【壹週刊】自由行充斥香港，香港人放假，唯有去旅行，不過去到熱門旅遊地點大阪，周街都係講廣東話嘅香港遊客，其實大阪仲有好多好去處，你又識唔識去？<br><br>去日本，與其行大商場，不如去商店街感受吓地道的人情味。大阪嘅天神橋筋商店街係全日本最長，約2.6公里600間店舖，有過百年歷史的老鋪，亦有充滿特色的小店。<br><br>於商店街起點一丁目，有一間貓頭鷹café。喺入面招呼客人嘅，係一隻隻活生生嘅貓頭鷹。Café飼養咗有20多隻貓頭鷹，顧客只需用76元點一杯飲品，就可以在一小時內與貓頭鷹自由接觸。<br><br>店員先講解同貓頭鷹相處時嘅注意事項，千祈唔可以摸腹部及翅膀，喺店員嘅協助下，可以將貓頭鷹放在手上或膊頭上拍照，甚至可以摸貓頭鷹嘅頭，相機及手機當然影個不停。<br><br>影完相之後可以選購貓頭鷹精品，有啲更加係café獨有，貓頭鷹fans絕對不能錯過。<br><br>喺貓頭鷹café行過少少，有一間好有特色嘅雀仔café，叫做駒鳥姊妹店。一行入店內就見到一大棵樹種在店內，細心一看才發現其實是折枝，係店主同朋友上山搵返嚟，然後逐塊逐塊人造樹葉貼上去，足足用咗兩個月時間。再整啲櫈，係咪好似坐喺樹下睇書呢？<br><br>店主對於café嘅食物都好講究，雀仔donut每天由附近的工場烘製再送到café，保證新鮮。<br><br>貓頭鷹之店<br>地址：大阪市北區天神橋1-10-13<br>營業時間：12nn-8pm（星期二至五）、11am-8pm （星期六、日及公眾假期）、逢星期一休息<br>網址： http://blog.livedoor.jp/owlfamily <br>交通：地下鐵南森町站或JR大阪天滿宮站步行7分鐘<br><br>駒鳥姊妹店<br>地址：大阪市北區天神橋1-14-11天神大廈101號室<br>電話：+81-6-6360-9616<br>營業時間：11am – 7pm 逢星期一休息<br>網址： http://komadori-shimaiten.jp/ <br>交通：地下鐵南森町站或JR大阪天滿宮站步行5分鐘<br><br>鳴謝：日航天地旅遊<br><br>iPhone App免費下載：<br> http://bit.ly/nextplus_iphone <br><br>Android App免費下載：<br> http://bit.ly/nextplus_android <br></p></body></html>