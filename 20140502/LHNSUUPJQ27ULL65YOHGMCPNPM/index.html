<html><header><meta charset="utf-8"><title>大棋局：中國轉捩點（一） - Mr. Tregunter</title></header><body><h1>大棋局：中國轉捩點（一） - Mr. Tregunter</h1><p>中國幾時爆煲呢個問題之所以引人入勝，係因為一個連街邊買隻咸蛋都可以假嘅國家，竟然有經濟學家跳出嚟同你講今後15年中國GDP平均增長8%。講呢樣嘢前，讓我哋重溫舊年兩單好誇張但被低調處理嘅新聞。一單係新疆建設兵團走去買起烏克蘭5%領土，另一單係中國承諾對烏克蘭提供核保護。第一單官方已經否認，但我哋嘅疑問係如果背後冇大deal，點解中國會拎番94年嘅聲明出嚟並用到核保護？要明白呢單大deal要先明白我哋嘅世界有三大黑土區，用嚟種野特別爽，一個係美國密西西比河沿岸，一個係中國黑龍江一帶，重有一個就係烏克蘭平原。你可能會有疑問，中國係一個全世界國土面積排第三嘅國家，一個農民同土地特別多嘅國家，因乜要去買起人哋300萬公頃土地嚟耕田？中國GDP嘅組成，已持續多年投資佔GDP 50%。GDP有幾個睇法，最原始係睇C+I+G+(X-M)，I即係投資。如果中國要維持GDP唔畀跌，而其他構成部份唔係一時三刻可以拉起，換句話要繼續起公路、起高鐵同炒樓。咁搞法，唔怪得要去人哋到買田。GDP另一個睇法係從貨幣角度去睇，好多人都話人民幣印得太多，最近人民幣又回軟，人民幣應該點睇？下期待續。<br><br>Mr. Tregunter<br>本欄逢周五刊出</p></body></html>