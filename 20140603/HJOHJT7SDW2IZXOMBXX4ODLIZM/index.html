<html><header><meta charset="utf-8"><title>一周三件：大唐新能源值博 - 錢雋</title></header><body><h1>一周三件：大唐新能源值博 - 錢雋</h1><p>大唐新能源（1798）喺眾多重磅能源股當中，佢嘅PB係最平，集團上年收入同經營溢利，創咗上市以嚟嘅高位，但股價貼喺一年低位，相對2010年12月上市價，玩大潛水53%，抵博。<br>大唐新能源份屬國企大孖沙大唐發電（991）嘅環保能源旗艦，最新PB得0.68倍，場內同屬重量級環保股，華電福新（816） 2.08倍PB、華能新能源（958）1.3倍、北京市嘅京能（579）1.7倍。<br>就連話搞垃圾發電、搞咗N年，今年頭先落實第一個細奀poject嘅北京發展（154），PB亦上到2.2倍。大唐新能源PB大平賣。</p><p>今年純利有機會倍增</p><p>又大唐新能源上年收入高達56.3億銀（人仔．下同），就創咗歷史新高，經營利潤亦上到24.6億銀，亦係上市以嚟嘅高位。仲要咁睇，大唐新能源上年嚟自阿爺補貼，得6,100萬銀，而2010年到2012年，呢項非經營性收益分別達到1.56億銀、1.84億銀同1.3億銀。咁即係話，集團上年溢利，係絕少水份。<br>報載大唐新能源預計今年可以投產800兆瓦（上年只增產50兆瓦），再講，阿爺國策力撐唔手軟，所以，市場專業評估，該集團今年純利可以翻一番以上，好有機會實現，而PE由家陣27倍，大幅減半。但大唐新能源現價（1.09元），仲要俾上年5月兩蚊港銀，累跌達到40%，比上市價2.33港銀潛水五成過外，殘到爆！<br>買大唐新能源，就當唔好彩，買完再插，向下頂盡捱你3毫子，到2012年低位0.7港銀，但係咁意以上年5月2.07港銀做目標，講緊要升90%，到時，集團PB先上到1.3倍，剛啱先追到華能新能源PB，但未有耐上到其他同級環保股PB水位。<br><br>錢雋　<br>細價股專家<br>本欄逢周二、三、五刊出</p><p>【壹錘定音.李慧玲】6月4日正式開咪！<br>收聽方法：請留意【壹錘定音】facebook專頁！<br> https://www.facebook.com/hammerout.hk  </p></body></html>