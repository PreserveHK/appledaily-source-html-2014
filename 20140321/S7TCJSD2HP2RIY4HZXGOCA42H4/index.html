<html><header><meta charset="utf-8"><title>【七筆思議】一言棠：通緝莊梅岩 - 歐錦棠</title></header><body><h1>【七筆思議】一言棠：通緝莊梅岩 - 歐錦棠</h1><p>莊梅岩何許人也？香港舞台界炙手可熱女編劇，近期出色作品如《聖荷西謀殺案》、《野豬》等都成為話題之作，無論在口碑和票房都雙贏。<br>本人首先聲明，與Cancer（莊英文名，都幾百無禁忌）只一面之緣，不相往來，亦無牙齒印，今次開宗明義對佢要拉要鎖，係基於要表達一個良好香港市民對毫無危機意識的特區政府的一份義憤，莊小姐所作何事竟致弱勢政府於危難之中？先看以下獨白便知分曉：「消滅一把聲音已經唔需要任何藉口，佢哋甚至乎費事嘥時間去矯揉造作，只係硬生生咁剝奪？」感覺熟口熟面？何止，睇落去簡直令你心寒！故事涉及異見學者「被失蹤」，大報總編輯為查真相利用傳媒力量向政府和不明勢力宣戰，結果，被人使橫手搞掂。又耳熟能詳？差好遠，劇中情節文明好多，唔會聘用刀手，係用槍嘅。</p><p>疑干犯兩罪行</p><p>以為一矢中的令你心驚膽顫？原來都只是前菜，main course上枱才叫你坐立不安。故事中話說未來某地政府與地產商攜手合作，共建龐大的「完美的都巿計劃」，將城巿分等級劃限，巿民分等級安置，「低增值以及基層」巿民，會「被遷移」到都市圈外的地下城市生活！「咦？咁係唔係影射橫琴、南沙殖民計劃？」有這種聯想肯定是受到《蘋果》的說三道四所影響，當日報道一出，政府已經即出聲明解釋……不過分開早、午兩次，而第二次聲明無否認曾經有類似提案而已。而劇中將被遷移的低增值人士，竟甘之如飴，認為是皇恩浩蕩之善舉，問長居於不見天日之地底如何生活？竟理直氣壯回答「我又唔係植物，要陽光空氣做咩？」意即：沒自由、沒政治、沒人權、沒公義、連馬航客機去向都不打緊，最緊要有瓦遮頭有飯開的那類嚮往被畜牧的人，香港大有人在，真係中到應一應。<br>所以，基於以上證據，我有理由懷疑莊編劇有可能干犯以下兩項罪行，第一：過早及未經同意下洩露政府機密，兼疑似文字二次創作，偷樑換柱。第二：佢係神婆，未卜先知，洩漏天機，蠱惑人心，引起恐慌。本來吹水如玲玲之流無傷大雅，但最近新興引用「社會安寧」作天大藉口，龍門任搬且可大可小，佢隨時入你而你冇得入佢，如開此例，則莊編劇勢危，莊小姐有先知之能，斷無不知23+666（魔鬼代號）=689之理，事既至此，趁廿三條仲未立法，路分兩頭，一曰移民遠走他方，二曰維穩，多寫歌功頌德和諧包容齊心有願景的正能量劇本，則可息事寧人。</p><p>【一言棠】<br>撰文：歐錦棠<br><br>除表演藝術，也酷愛文字、影像及武術，其文章往往一針見血。<br><br>本欄逢周五刊登</p></body></html>