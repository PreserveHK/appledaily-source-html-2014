<html><header><meta charset="utf-8"><title>除夕P　怕人多發老脾Eason黑面撇老婆走先</title></header><body><h1>除夕P　怕人多發老脾<br>Eason黑面撇老婆走先</h1><p>【中環】39歲的陳奕迅（Eason）已被列為神級歌手，但風光背後，卻要承受很大壓力。Eason去年在演唱會上自爆患有躁鬱症及人群恐懼症，前晚是普天同慶的除夕倒數夜，Eason跟老婆徐濠縈及一班好友昨日凌晨到中環酒吧狂歡，但全晚情緒反覆，一時笑、一時面黑，但大多時間都是獨坐一角，表現得悶悶不樂，連有女埋身撩跳舞、搭訕及合照均木無表情一口拒絕，最後更掉低老婆先行離開。</p><p>陳奕迅去年在港開演唱會連加四次場都場場爆滿，有傳25場淨袋近4,000萬歌酬，荷包脹滿，最近還擲2億購入南區豪宅。有家庭又有事業的Eason，似乎不是大家想像般快樂，他去年7月在個唱中自爆有躁鬱症及人群恐懼症，又在台上鬧粉絲，表現異常。事後Eason直認有病，但無求醫，身邊人也只覺得他是有藝術家脾氣。</p><p>懶理俾女圍</p><p>前晚不少人都出外倒數迎接2014年，Eason也撇低囡囡跟老婆徐濠縈到中環Armani Bar慶祝。在踏入2014年一刻，Eason與阿徐一同落車，正好維港上空放煙花，二人不禁對望後深情一吻，冧到震！當發現記者時還興奮打招呼，阿徐說：「新年快樂！辛苦嘞今晚！」二人更即興在街頭玩自拍貼相上微博。</p><p>不過，Eason的好心情卻像煙花般一閃即逝，當抵達人逼人的酒吧時兩公婆分開玩，阿徐跟好姊妹鄭希怡（Yumiko）、何嘉莉和黃伊汶等食煙、飲酒、跳舞玩到癲。Eason就疑似人群恐懼症發作，顯得有點不自在，獨坐一角狂抽雪茄及香煙，一小時煙駁煙無停手，還飲烈酒解悶。其間有至少十個女仔埋身撩Eason傾偈及合照，但他都愛理不理，搖搖頭便將所有人打發走，之後阿徐契細佬潘世亨（Kevin Poon）及陳國坤等先後與Eason閒聊，一向好鍾意「吹水」的他，今次卻換轉身份做聆聽者，聽帶有醉意的陳國坤講近半小時都沒甚反應。</p><p>走後門離開</p><p>近凌晨3時，Eason終於活躍起來，與Yumiko及幾位圈外朋友行去另一邊睇老友李璨琛打碟，隨後Eason被拉出舞池跳舞，但全程黑口黑面，有女性朋友在他面前扭籮狂「un」，但Eason依然直立冇反應，自顧自玩手機，女友人覺得奇怪，用口形問阿徐：「做乜呀？」阿徐示意叫朋友「唔好玩住」，然後行埋老公身邊蹺實對方，又鍊Eason手臂，咬完一輪耳仔後，Eason終於展現難得的笑容。</p><p>之後Eason與一名女性友人一起離開，發現大廈外有大批記者，Eason即入內向保安員「求救」，但見每個路口都有記者守候，最後仍選擇在後門離開。他隨即戴上黑超，見記者講新年快樂，他也強笑說：「Happy New Year！」但當有人問為何不跟老婆一起走，Eason即變臉，毫無表情上車，喝了酒還自行駕車。近凌晨4時，阿徐與Yumiko、黃伊汶等也從後門離開，略帶醉意的Yumiko似忘記自己的車泊在哪裏，找了一段路，其間有人大嗌：「Eason！」令原本心情大靚的阿徐收起笑臉，最後由Yumiko駕車送一班好姊妹離開。<br>採訪：徐錦池、楊浩賢、畢紹基</p><p><br>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>