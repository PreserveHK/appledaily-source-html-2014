<html><header><meta charset="utf-8"><title>異動空間：細股炒爆的啟示 - 魏力</title></header><body><h1>異動空間：細股炒爆的啟示 - 魏力</h1><p>初出道學炒股，有位前輩高人贈了魏力兩句：「國之將亡，必有妖孽；市之將爆，必有妖股。」2007年有隻叫蒙古能源（276），煤都未掘出一粒市值已高過神華（1088）；呢幾日有隻中國天然氣（931），改名轉型才三個月，市值最高340億銀，比港華燃氣（1083）多120億。蒙能300名員工撐起千億元企業，勁過戰狼300；中國天然氣得8條友，難度每人值40億元？股價狂瀉實屬理所當然。<br>要煉成呢類股票兩樣嘢必不可少：瘋狂的資金、貪婪的股民。論整體市場氣氛，目前遠不及2007年熾熱，但齋睇細價股（特別是殼股），炒風應有過之而無不及，隨着滬港通及股災月臨近，莊家收割無可厚非，戰友宜減持觀望方為上策。至於個市會唔會爆就要睇有冇黑天鵝，暫時就未見到。<br>舜宇光學（2382）順利破頂，大半部iPhone 6 Plus已到手，如短期無法破12.2元可先食糊，反之可坐遠點博埋隻Apple Watch！半新股蟹貨少，不少近日仍有力創新高，「志玲Bra」都市麗人（2298），近日突破三角形再攀高峯，如升穿4.75元可追入，短線博10%左右升幅。</p><p>魏力<br> http://www.facebook.com/2012jason </p></body></html>