<html><header><meta charset="utf-8"><title>隔牆有耳：飯盒會輪到袋巾揸莊 - 李八方</title></header><body><h1>隔牆有耳：<br>飯盒會輪到袋巾揸莊 - 李八方</h1><p>23個泛民立法議員組成嘅「飯盒會」，定期開會評估最新政治形勢同政策立場，泛民政黨會輪流派人做一年召集人。今年暑假政改爭議期間，大家經常見到民協馮檢基，皆因佢咁啱係輪任召集人，但佢嘅揸fit日子時日無多，噚日最後一次以召集人身份主持泛民記招，下禮拜二（16號）由公民黨黨魁梁家傑接莊。<br>噚日工黨主席李卓人喺記者會開始前笑言要買個飯盒，畀佢哋進行交接儀式，最後飯盒就冇嘞，阿基卻主動同袋巾握握手，祝佢揸莊日子工作順利。個個泛民都話政府嚟緊大打政改民意戰，泛民都要反擊宣傳假普選點解唔可以「袋住先」，相信袋巾會忙上加忙。</p></body></html>