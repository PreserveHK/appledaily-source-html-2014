<html><header><meta charset="utf-8"><title>金手指：歡迎同胞翻牆 - 孫柏文</title></header><body><h1>金手指：歡迎同胞翻牆 - 孫柏文</h1><p>通車了，真係要諗後果了。呢幾個禮拜，孫柏文一路諗唔通嘅地方，我亦要再講多次，但好彩嘅地方，就係呢個諗唔通嘅位衍生咗一啲投資概念。聽啲老人家講，喺1987年10月某個星期二早上，啲新加坡經紀如常起身返工，點知一開市，就見啲鬼佬不問價沽貨。開頭幾分鐘不知幾開心，諗住大平賣執平貨，點知問真啲先知原來幾個鐘頭前喺花旗國發生股災。啲陀地經紀知道乜事後，已輸錢輸到喊。</p><p>資訊封鎖遺禍</p><p>新加坡人唔知嘅原因係因為政府當時諗住好威，將CNN標籤成「不友善傳媒體」，故唔准佢哋落地播放。當年冇CNN你就唔知發生乜事。喺滬港通落實之後嗰日，點解無啦啦講歷史？原因係當有批人冇法接受所有資訊時，佢哋資金調配一定會比啲有資訊嘅人冇咁有效率，即係會輸錢。就算知，不過慢啲知，都會出事。<br>我喺到諗，《蘋果》為賀滬港通通車，就喺下周一準備定一啲獨家新聞，一嘢大大力踢郁某間大陸股民都可以買嘅股份。你作為股民，見到異動股，當然想知點解。喺香港當然就係上網，而當你喺discuss、高登等都冇答案時，就會同自己講：「內幕料。」亦同時間可能妒忌啲可以先知先覺先買賣嘅front run人。<br>而家滬港通，又遇上大陸大支嘢咁玩資訊封鎖，全香港都係可以先知先覺先買賣，揸正牌front run。問題係，佢可以翻牆？係。咁即係中共政權提供經濟誘因叫人積極地、日日地翻牆！仲要人性好怪，禁書先係好書，禁刊先信得過。<br>噚日有《大紀元》記者打電話畀我，我同佢話，你想多啲人睇你啲「全球公審江澤民」洗腦式message，個財經版郁到個市就得。因為就算你覺得佢完全係歪理BS大話，佢郁到個市你就算唔信都要睇要知。如果連《大紀元》都可能受惠，壹傳媒（282）、港台又點呢？<br>最後我都要話：「熱烈歡迎國內同胞翻牆閱讀本專欄！」</p><p>孫柏文<br>獨立股評人<br> http://facebook.com/shuen <br>本欄逢周二刊出</p></body></html>