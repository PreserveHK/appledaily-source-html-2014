<html><header><meta charset="utf-8"><title>隔牆有耳：政界人人豪度郵輪假期　元秋慳住玩變熟女PI - 李八方</title></header><body><h1>隔牆有耳：政界人人豪度郵輪假期　<br>元秋慳住玩變熟女PI - 李八方</h1><p>坐郵輪嘆世界，近年成為政界中人假期熱爆之選，但好多人都係豪花幾萬至幾十萬坐住郵輪歐遊，甚少好似元秋咁，只係用萬幾蚊去到越南下龍灣。唔少人都話喺郵輪玩得好開心，冇乜嘢不愉快經歷，但元秋就玩到上唔到岸，噚日仲係咁話自己漂流咗兩日，呢次唔知係元秋、抑或間郵輪公司唔好彩嘞！<br>好似前政務司司長唐英年咁，2012年底就同太太Lisa坐住六星級郵輪，展開長達11日嘅南極之旅，全副武裝探索大自然嘅無限，以前嘅郵輪經驗怕且亦多不勝數。唐唐透過發言人話呀，從來未試過喺郵輪之旅有不愉快經歷喎。<br>唐營嘅田少亦愛坐郵輪嘆世界，不時同黨友方剛等坐郵輪歐遊，優哉游哉暢遊地中海。全國人大常委范徐麗泰唔做立法會主席，時間充裕，更係旅遊發燒友，舊年年底就坐住水晶尚寧號展開13日海上之旅，途經葡萄牙同西班牙等地。</p><p>謝偉俊：最好用文明方式追討</p><p>就連謝偉俊都喺舊年暑假，同愛人白姐姐坐郵輪遊黑海，佢話十幾日每人只係幾萬蚊，抵到爛，hea吓hea吓就上岸，最好係唔使執行李，非常疏乎，完全冇不快事件發生。但就算遇上好似元秋般貨不對辦嘅情況，佢都話最好用文明方式追討，唔好佔領郵輪阻住人。以上嘅長線豪華郵輪團，團費至少幾萬蚊，參加一萬幾千蚊嘅郵輪團，就未必咁過癮嘞。<br><br>mailto:pf_lee@appledaily.com</p></body></html>