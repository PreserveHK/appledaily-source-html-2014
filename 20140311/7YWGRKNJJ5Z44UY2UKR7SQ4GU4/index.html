<html><header><meta charset="utf-8"><title>黑絲Kay歌戰台灣大勝雪恥</title></header><body><h1>黑絲Kay歌戰台灣<br>大勝雪恥</h1><p>謝安琪（Kay）日前殺入深圳衛視歌唱比賽「金鐘獎中國音超」總決賽，選唱林憶蓮《至少還有你》出戰，成為唯一代表香港出賽的Kay，結果只獲女子組銀獎，輸給有電音女王之稱的內地歌手尚雯婕，台灣歌手楊宗緯就獲男子組冠軍。<br>獲銀獎的Kay旋即轉去台灣挑機，應台視《Super Star我要當歌手》歌唱比賽節目邀請，擔任魔鬼嘉賓跟參賽者PK。<br>當晚Kay抽中的對手大有來頭，乃在電影《賽德克．巴萊》獲金馬獎最佳男配角的徐詣帆，今次Kay黑絲上陣演繹黃大煒《讓每個人都心碎》終於唱贏對手，獲評委蕭敬騰頒一萬元新台幣獎金，為自己爭回一口氣。<br></p><p>冇妒忌G.E.M.</p><p>Kay昨日接受本報電話訪問，對於在「中國音超」屈居亞軍，她說：「參加比賽心態係挑戰自己，成世人都好平和冇乜競爭心，想知自己面對你死我亡係咪咁豁達，今次經歷學識好多嘢，面對唔同唱片公司有明爭暗鬥，但好開心識到楊宗緯、滿文軍、黃大煒等高手，又認識自己多啲，原來我真係好豁達，絕對冇黑心位，希望人哋唱得唔好。」<br>對於鄧紫棋（G.E.M.）同樣參加內地歌唱比賽卻比她爆紅，Kay說：「我冇介意，香港歌手𠵱家畀人感覺弱勢，好開心我哋有迴響，自己都戥佢高興。」<br></p><p>膺最高票數歌手</p><p>至於在台灣參加《我要當歌手》PK徐詣帆，贏回一仗，Kay說：「我角色唔係參賽者，係魔王嘉賓去踢館，當然自己冇咁嘅心，只係上去分享玩吓，自己盡力唱，估唔到成績好好，超過七成支持，主持人話開播以嚟最高投票，我冇諗過輸咗會瘀，遇到強對手雖敗猶榮。」<br>採訪：皓騫</p></body></html>