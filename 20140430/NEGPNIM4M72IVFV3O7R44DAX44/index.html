<html><header><meta charset="utf-8"><title>異動空間：零持倉vs大挾倉 - 魏力</title></header><body><h1>異動空間：零持倉vs大挾倉 - 魏力</h1><p>如你昨早忍痛止蝕清倉，全力備戰世界盃，個市晏晝挾足321點，騰訊（700）倒升，金山軟件（3888）轉綠，中移動（941）、友邦（1299）爆到牛三一樣，不知有何感想？M君熄報價機，高呼「及早離去」（「大時代」經典語句）；H君慨嘆「十個戰友，九個萬念俱灰」，T君也無奈說「跌市根本不用理由」，個市就升畀你睇，100點？又扮反彈引我追，今次唔會上當！200點？齋挾三幾隻藍籌，畀啲誠意好喎！300點？乜料呀，我今朝先清倉咋喎！<br>好困惑，好無癮？係咁㗎啦！（黃子華「係啦定律」）追貨驚再輸，唔追驚執輸？好出奇？（黃子華「好呀法則」）一句到尾，家陣應該點做？吉倉的話可拎本金10%買一兩隻當試水溫，再挾都叫有份贏，又中伏咪當過大海玩兩手。<br>如成手蟹貨，趁反彈減一點，起碼有子彈第時追貨。昨日低位撈咗？恭喜你，真高手，食糊幾時都得啦！<br>值得留意，昨率先反彈係莊家股，如中國信貸（8207）、文化中國（1060）等，大部份強勢績優股都係尾市先跟挾，力度亦一段，彈散格局料未逆轉。另外，聯通（762）首季績佳，股價大成交爆上，值得關注。</p><p>魏力<br> http://www.facebook.com/2012jason </p></body></html>