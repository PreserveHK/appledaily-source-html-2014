<html><header><meta charset="utf-8"><title>郭榮鏗：是時候退場轉攻社區</title></header><body><h1>郭榮鏗：是時候退場轉攻社區</h1><p>【雨傘革命　第61天】<br>【本報訊】多個民調均顯示市民壓倒性支持佔領者退場，代表法律界的公民黨立法會議員郭榮鏗也認為，佔領者不能無了期佔領街道，呼籲佔領者要思考前路，不要如政府般喪失民意，而退場只是改變戰場，轉到民間「主場」，讓民主、公平、公義理念，在社區深耕細作，進行長期抗爭。 <br>記者：姚國雄<br><br>郭榮鏗接受訪問時直言，繼續佔領下去並非出路：「我認為唔能夠無止境咁佔領街道，呢個唔係有效嘅抗爭方法……我認為要諗吓點樣將個運動持續，持續方法絕對唔係無了期佔領街道，而係點樣將今次運動轉化成為一個長期嘅爭取運動，否則只會將個運動推到一個冇得再推嘅地步。」</p><p>不要與政府犯同一錯誤</p><p>兩個月的佔領運動，只能「成功爭取」一份未有內容的民情報告、沒有細節的多方平台，尚未令人滿意，郭榮鏗明白佔領者不滿，認為只有佔領街道才能向政府施壓。<br>但郭榮鏗認為，佔領者需要運用智慧，不要與特區政府犯下同一錯誤：「呢個政府係唔聽民意，所以我哋（佔領者）更加唔可以失咗民意……我認為調查已經反映八成人也認為應該撤離、退場，但係其實呢八成人之中，有相當部份都係支持學生嘅理念，佢哋唔係話佔領者唔應該咁做，唔係話佔領者嘅理念係錯，佢哋係認為你（佔領者）爭取嘅嘢係啱，但係呢個階段，係時候要轉化。」<br>如何轉化，郭榮鏗認為退場只是改變戰場，由街道移師社區，在民間宣揚公平政制、公義社會，只要肯深耕細作必有收成。</p><p>堅持法治沒受到破壞</p><p>郭表示，「其實今次雨傘運動都係咁多年深耕細作嘅成果，我哋要繼續做呢啲事，繼續話畀香港人聽，學生爭取嘅係乜嘢，民主同公義社會點樣互相關連，如果政制、民主唔公平，社會亦都會出現好多不公平、不公義嘅事情」。<br>建制派天天高唱「佔領運動破壞法治」，郭榮鏗堅持，香港法治至今仍沒受到破壞，更是健全穩固。<br>郭榮鏗認為，最能夠破壞法治是掌權着左右法官判案、要求法官愛國、透過釋法滿足自己的政治目的人，又認為香港的未來是屬於年輕人，中央、特區政府逃避不了他們的訴求：「呢班後生仔唔會忘記呢兩個月來發生嘅事，呢班人就係未來香港嘅棟樑、未來，政府係咪能夠長期唔理呢班後生仔，唔理佢哋嘅訴求呢？」</p></body></html>