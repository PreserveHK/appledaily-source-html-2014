<html><header><meta charset="utf-8"><title>不要讓女子輸在事業線 - 曾志豪</title></header><body><h1>不要讓女子輸在事業線 - 曾志豪</h1><p>為何要用錢買Like？自己知自己事，你貼一張爛鬼牛扒相，難道認為要有十萬人俾Like？你感懷身世「天氣不似預期，我今日先嚟M……」你難道又覺得應該值幾百個開心Share嗎？<br>即使你用錢買Like，也不會令你的爛鬼圖片起死回生，買粉絲的偶像，終究不是天王巨星。<br>錯錯錯，你真正大錯特錯，買Like買人氣，其實就和女人戴神奇胸圍的道理一樣。<br>戴神奇Bra和買Like買粉絲，都是造假，但，誰人知呢？除非伸手入衣領捉摸，否則你不會知道那個𡃁模其實是裝胸作勢喎？<br>同樣道理，誰會知道你的粉絲是買回來的呢？誰敢判斷你的MV有五十萬人觀看，全部都是假的呢？<br>真金不怕洪爐火，假胸最怕人來摸；但放心，邊有咁多洪爐火啊，誰敢摸你的胸啊？<br>還有，A至Z的女人都戴神奇胸圍，你堅持真材實料，便輸足九條街，所謂「不要讓女人輸在事業線」。<br>全世界都造假只有你一個求真，那麼你平板電腦的身材，只會令你丟架。<br>同樣道理，你堅持不買粉絲不買Like，但人家的專頁粉絲數量幾何級數般上升，你的清高只會讓人看見你的冷清囉……<br>最重要的是，這個世界其實不是「有麝自然香」，而是西瓜靠大邊，瘦田耕開才有人爭。<br>講笑話為甚麼要有罐頭笑聲？因為人很容易受騙，再難頂的笑話，如果有了罐頭笑聲，有人發笑，你潛意識便會覺得：「其實都幾好笑啊。」<br>再廢的文章，如果你瞥見有五百人Share咗，有一千個Like，你也會自己說服自己：唔通我唔識欣賞？莫非係因為呢個Point所以吸引咗咁多人Like？睇睇吓都好似……OK喎。<br>你現在明白為甚麼CY落區都要安排好一批支持嘅市民，都係買Like保平安囉。</p></body></html>