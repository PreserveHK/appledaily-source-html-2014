<html><header><meta charset="utf-8"><title>【壹週刊】大坑$40住家飯　零味精兼送老火湯</title></header><body><h1>【壹週刊】大坑$40住家飯　零味精兼送老火湯</h1><p>【壹週刊】愈來愈多高檔、講生活品味的餐廳進駐大坑，不過對於在附近返工返學的OL和學生來講，想搵又平又好食的午餐就好難，「零味精私房小館」就打救了他 們。原本做開私房菜和魚湯米線，但大坑鋪租貴，負責人之一Chloe於是加設午市客飯套餐，十多款選擇還日日有新菜式，又送老火湯，全部零味精住家口味， 都係四十幾蚊。<br><br>Chloe 本身好嘴刁，對食物出品亦好高要求，食材如牛腩、豬肉、蔬菜等都從九龍城街市日日新鮮買來，而魚蛋魚皮魚骨就向當區老字號德興入貨，九棍魚打成的魚蛋特別 有鮮味。烹調過程更是不惜成本和時間，負責水吧的Chloe沖冰鎮奶茶，要提早一晚沖好，放入雪櫃，翌日開鋪放入冰箱，出品時用冰鎮着。「要凍得嚟又夠滑 唔澀，一定要用新茶！唔好溝舊茶膽。」而大廚Charles炆蘿蔔牛腩，就先用花椒、八角、桂皮和秘製醬汁炆煮一小時，至焗廿四小時，入味之餘肉質又腍但 不會散開。<br><br>雖然大坑轉變中，但小社區的情懷還在。「大坑好得意，鋪同鋪之間冇惡性競爭，有餐廳唔夠飯、冇薑冇蔥會問其他餐廳借。話俾番錢，唔洗啦，拎去用啦！」猶如回到從前屋邨年代，煮飯時間鄰居會過來借油鹽糖兼打牙交，令人懷念。<br><br>零味精私房小館<br><br>地址：大坑京街6號地舖<br><br>電話：9888 7498<br><br>營業時間：11am-10:30pm<br><br>iPhone版下載： http://goo.gl/1SDaWF <br><br>Android版下載： http://goo.gl/xfQS8D <br><br>壹週Plus網頁： http://nextplus.nextmedia.com/  </p></body></html>