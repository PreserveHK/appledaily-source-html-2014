<html><header><meta charset="utf-8"><title>足動世盃：何輝、江忠德單挑桂神講爛Gag</title></header><body><h1>足動世盃：何輝、江忠德<br>單挑桂神講爛Gag</h1><p>足球教練出身的黃興桂成名在他講波時的金句，更被網民封為「桂神」，他的爛gag今日卒之遇到對手，就是何輝跟江忠德這對雙劍合璧，單是「阿馬遜河咪喺阿馬遜囉」已技驚四座。</p><p>何輝客串講幾場波</p><p>其實「江、何」配始於98年兩人在ESPN同台講波，當年他們已擦出不少火花。今次他們再發揮雙人的威力，在桂神面前廢噏功力毫不遜色。</p><p>面對這對後起之秀，桂神亦有新花樣，好像「亞馬遜河除咗有奇珍、異獸，又有海味」就是表表者。事實上江、何配亦隨着何輝回歸廣東電視台體育頻道後，暫成絕唱。早前有不少本港球迷以為他被炒，引來不少網友關注，事實他只是在港客串講幾場波。<br>桂神昨日接受電話訪時表示講波時金句都是即興，亦喜歡講解地方風情。他說：「睇波人人識睇，講風土人情係我嘅style，係好美式嘅評述方式。」至於將「wonderful」改成「twoderful」是63年時到夜總會聽英文棟篤笑時學的。<br>江忠德昨日電話訪問時笑言跟何輝的默契應該自當年ESPN開始，他說：「好多對話都係即興，想喺冷場時搞吓氣氛。」<br>此外，昨日出爐的收視表顯示，揭幕戰巴西對克羅地亞平均收視有7點（約46萬人收看），最高一場為哥倫比亞對希臘，有9.6點（約61.4萬人收看），最少為烏拉圭對哥斯達黎加的2.7點（約17.3萬人收看）。<br>採訪：李森</p><p>【金句王】何輝x江忠德玩嘢對答</p><p>何輝：何　江忠德：江</p><p>巴西世盃</p><p>江：想畀個like佢。<br>何：咁需唔需要送TV Buddy呀？<br>江：要有300個like先換到獎品。<br><br>江：點解要換走巴洛迪利？<br>何：因為呢度係亞馬遜流域吖嘛！<br>江：咁同佢有咩關係呢？<br>何：熱囉。<br>江：熱唔到火出嚟呀！<br><br>何：意大利踢法一般比較慢熱。<br>江：咁今晚慢唔慢呢？<br>何：今場唔慢。<br>江：咁熱唔熱呢？</p><p>精選語錄</p><p>江：嘩！如來神掌呀！ <br>何：如來神掌第幾式呀？ <br>江：雙龍雙掌嘩。 <br>何：如來神掌有雙龍雙掌？<br><br>碧咸第一次着上印有佢囝囝個名嘅Boot比賽，當俾對方球員踩甩一隻鞋時……<br>何：如果對鞋改印上佢老婆個名，會唔會緊啲呢？係綁得緊啲呀。<br>江：啊！碧咸頂白色帽又幾靚噃！<br>何：可能襯番對白Boot呢！<br>江：嘩！好彩佢對Boot唔係綠色。<br>江忠德望一望何輝對鞋……<br>江：你對鞋都幾靚！又黃又綠，好彩你唔係做醫生。</p><p>黃興桂金句</p><p>巴西世盃</p><p>1.唔止wonderful，係「twoderful」呀！<br>2.今場波科特迪瓦都幾有運呀，不過係衰運。<br>3.亞馬遜河除咗有奇珍、異獸，又有海味。<br>4.呢球一係入，除非唔入！<br>5.因為落雨，啲雨托高咗個波喎！</p><p>精選語錄</p><p>1.喺今場波邊隊能夠入一「粒」先，嗰隊就會有優勢。<br>2.十二碼呢樣嘢呢，一係入，一係就唔入。<br>3.呢球波，如果冇龍門就入。<br>4.呢球波keeper（守門員）有反應。<br>5.愛華頓呢隊波蔗渣嘅價錢，但係踢出燒鵝嘅味道。<br>6.呢位球員有三大缺點，冇速度、唔夠快、跑得慢。<br>7.足球係要將個波射入網。<br>8.梅度梅度，梅開二度~~保方保方，保住後方。<br>9.波唔使講㗎，球迷自己識睇。</p><p>【622公投　我撐普選】 毅行直播<br>流動版網頁︰ http://622popvote.appledaily.com <br></p></body></html>