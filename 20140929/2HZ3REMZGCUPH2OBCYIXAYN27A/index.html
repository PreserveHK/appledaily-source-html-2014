<html><header><meta charset="utf-8"><title>隔牆有耳：暴力清場　美國華人睇唔過眼通緝人道罪犯狼振英 - 李八方</title></header><body><h1>隔牆有耳：暴力清場　美國華人睇唔過眼<br>通緝人道罪犯狼振英 - 李八方</h1><p>眼見學生願意自我犧牲為港人換真普選，身為特首嘅狼英卻連日龜縮，由周五晚學生開始留守政總後，一直唔肯現身同學生對話，直至噚日先死死地氣出嚟見記者；連身在美國嘅華人都睇唔過眼，大舉「通緝」狼英呢位反人道罪犯。估唔到狼英嘅臭名遠播至美國！原來事事內地化嘅佢，施政咁鬼國際化囉！</p><p>黑衣上街為學生打氣
</p><p>話說喺港人自發去政總聲援學生之際，就連喺美國嘅華人，香港移民同民運人士亦睇唔過眼，攞住寫有「全球聲援香港真普選」橫額，着黑衣上街越洋為學生打氣。睇住一個個"Save Hong Kong"、"Universal Suffrage in Hong Kong"同「香港挺住」嘅標語，證明學生幾咁感動人心！<br>其實學生罷課，源於狼英懶理普選民意，根本就係事件罪魁禍首，所以呢班在美華人亦出通緝令，"Most Wanted"呢位禍港之首。到底佢犯咗乜事呢？其實真係多到數唔晒，但喺呢件暴力清場事件明顯違反人道，佢肯定係「反人道罪犯（criminal against humanity）」。<br>而喺政總、即係狼英嘅主場，外牆亦有寫住「通緝梁振英」嘅標語同佢俾人打咗交叉嘅樣；旁邊仲有一張有佢個樣兼且寫住「屎忽鬼」嘅貼紙，估唔到佢連自己地頭都冇碇企！<br>查實唔少政界中人都睇唔過眼佢拒見罷課學生之時，卻出席百仁基金安排嘅閉門活動。<br>當時有學生就佢擺佈囡囡同僭建問題挑機，點知狼英好鬼厚面皮，竟然話：「至於僭健，最重要嘅係，如證實係僭建就要立即拆」。有政界中人大鬧佢玩語言偽術，係咪拆咗等於冇違法先？睇見佢咁嘅所謂「邏輯」，就知狼班子點解等住執笠！身在日本嘅市民更加喺facebook成立「在日港人政改關注組」，同聲聲討梁班子惡行。<br><br>李八方<br>mailto:pf_lee@appledaily.com</p></body></html>