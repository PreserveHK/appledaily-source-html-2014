<html><header><meta charset="utf-8"><title>中環在線：財金揸fit人　打呔好講究財爺專一　只愛斜紋呔 - 李華華</title></header><body><h1>中環在線：財金揸fit人　打呔好講究<br>財爺專一　只愛斜紋呔 - 李華華</h1><p>80年代有個經典領呔廣告，話「斜紋代表勇敢、決斷」，淨色、圓點、絲絨同碎花都各有意思。華華就發現原來香港三大財金揸fit人打呔都有特定喜好，唔知幾位係咪根據呢個廣告嘅詮釋嚟揀呔呢？</p><p>陳德霖愛綠色</p><p>先講財爺曾俊華，兩撇紳士鬍鬚令他似品客薯片叔叔，口味最專一，清一色只結斜紋呔，同佢母校喇沙校呔一樣，睇嚟有啲情意結喎。金管局總裁陳德霖（Norman）噚日講人民幣鬆綁，咦？條翠綠碎花呔咁熟口面嘅？原來上個禮拜去立法會報告外滙基金表現，都戴同一條呔！Norman經常打綠色、粉藍色呔，間中戴黃色，唔通同五行風水有關？財經事務及庫務局局長陳家強就最無所謂，乜都戴。<br>華華請教過時尚達人鄧達智。佢不諱言三位着衫都係「最正統」，用時裝專業術語，即係無咩令人印象深刻嘅地方。以前都做過財爺嘅曾蔭權當奴曾，就係「One of a kind」，戴煲呔戴到幾乎攞專利，大人細路一睇就知道佢係邊個。金管局前總裁任志剛早生華髮，講嘢有自信得嚟又有台型，唔少女士都好嗒佢糖。<br>人類係視覺動物，想搶眼啲，鄧達智有兩個突圍小貼士畀日日都要着西裝嘅男士：第一，從髮型入手。冇任總得天獨厚嘅色水，就剪個醒神嘅髮型。如果閣下頭髮已經負增長，咁就喺眼鏡度下功夫。除咗玩吓唔同質地（木、玳瑁等），仲可以玩形狀，好似阿Lam林子祥，同約翰連儂咁，一副圓框眼鏡做icon，係人都認得你！<br></p><p>領呔廣告經典對白</p><p><strong> 斜紋代表勇敢、決斷<br>淨色代表淳樸、真誠<br>圓點代表熱心、慷慨<br>絲絨代表溫暖、保護<br>碎花代表愛慕、關懷</strong> <br><br>香港中古廣告：金利來領呔（男人嘅世界）1985<br> https://www.youtube.com/watch?v=cFXvWftiJLM <br></p><p>李華華<br>mailto:LiWaWa@AppleDaily.com</p></body></html>