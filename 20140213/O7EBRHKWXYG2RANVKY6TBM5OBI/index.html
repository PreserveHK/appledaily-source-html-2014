<html><header><meta charset="utf-8"><title>語文教育誰之過 - 左丁山</title></header><body><h1>語文教育誰之過 - 左丁山</h1><p>最近有人討論粵語方言會唔會俾普通話取代。有老友問：「喂，你用廣東話寫專欄，如果普通話盛行，你個專欄要收檔咯喎！」假如有此一日，收咪收囉，冇所謂之至。記得1997年，肥佬黎要左丁山開一個欄之時，左丁山話全部名采版都用書面語（白話），左丁山如果用廣東話寫，會唔會破壞全版格調？肥佬話：「最緊要有人睇，冇收視時我一定飛咗你，識你好耐都係咁話！」哦，此乃江湖規矩，市場法則，冇得反抗嘅唧。點知一寫十六年幾，讀者遍全球，可見廣東話專欄，未必冇市場。最近有啲感動，係昔年新亞書院嘅大一國文老師親筆來函讚在下一句：「料不到你的廣東話專欄可以寫得如此精彩！」記得在新亞上大一國文，要用毛筆作文交功課，係全港大專所無，崇基聯合同學皆取笑新亞老土，但若非當年有一番古文根基磨練，今日寫稿，用廣東話未必如此熟練。<br>本地中學現時中文課程，只教語言，不教文學，讀語言又唔准教古文、背書，於是本地生中文水平（平均計）日降，現時中學教中文好似視之為第二語言，教英文視為第一語言（唔准教文法），實在顛倒。一位專欄作家李偉才在信報專欄（二月十日）講到：「語文教育的陷落是新自由主義勝利的結果」。又講到：「現代教育是赤裸裸地培養資本主義制度下的受僱者和消費者」，言下之意，之前教育局否決背誦、不准教古文，乃資本家、資本主義之錯。<br>左丁山不敢苟同，香港資本家極少干預教育，中學如何教中文、英文，係一班在外國吃過洋水的progressive liberals（前衞自由派，即前衞左派）控制本港教育思潮嘅專家諗出嚟嘅，呢批人最唔喜歡保守（即背古文），認為求學不是求分數（理想派認為，學英文背文法規則係扼殺學童學英語之興趣，背誦中國古文更係古老石山。）殊不知美國、英國公立學校教育失敗，學童之PISA排名遠落後於香港，就因為教學太自由之故，前衞人士將呢套嘢移植香港，有乜辦法唔死！香港語文教育若有問題，千祈唔好郁吓又賴埋資本主義呀。</p></body></html>