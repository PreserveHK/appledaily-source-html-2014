<html><header><meta charset="utf-8"><title>中環在線：寶貝仔唱情歌求婚成功朱太快飲新抱茶 - 李華華</title></header><body><h1>中環在線：寶貝仔唱情歌求婚成功<br>朱太快飲新抱茶 - 李華華</h1><p>金利豐（1031）老闆娘朱李月華（朱太）就快娶新抱，終於可以飲新抱茶。朱太嘅29歲寶貝仔朱俊浩（Kingston）同佢女友羅之琦（Kelly）拍拖多年，Kingston噚日承認，已經喺星期日成功求婚，準備做老襯了。<br>朱太呢位未來新抱都幾有來頭。Kelly嘅阿姨係著名指揮家葉詠詩，Kelly亦擅長彈鋼琴、拉小提琴，佢喺著名嘅紐約設計學校Parsons School of Design畢業，著名校友包括Marc Jacobs同Tom Ford。Kelly喺美國已經同Kingston拍緊拖，男友後來返港發展，佢亦返港做室內設計師。<br>雖然話拍拖多年，但Kingston都有諗計求婚。話說Kelly閒時會幫一個劇團演出，啱啱呢個星期日就有份演出《美女與野獸》，完場時，台後突然傳出一把疑似Kingston嘅男聲，唱住經典情歌《Can't take my eyes off you》。</p><p>趁女友演出後當眾求婚</p><p>正當Kelly仲未搞清楚發生乜事，Kingston就出現喺台上，跟手仲同Kelly跳咗段舞，然後就跪低拎隻好閃嘅鑽戒求婚，Kelly當然感動到一口答應做小朱太喇。<br>就快做老爺嘅朱生當然好開心，佢話事前完全唔知Kingston會去求婚，否則一定帶埋腳架去影低咁溫馨嘅場面。話時話，朱太喺中港澳咁多親戚朋友，女家又係音樂世家，阿仔結婚當日肯定場面墟冚。<br><br>李華華<br>mailto:LiWaWa@AppleDaily.com</p></body></html>