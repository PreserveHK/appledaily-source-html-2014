<html><header><meta charset="utf-8"><title>隔牆有耳：全城打爆2949 3193白色恐怖熱線　變外賣電話 - 李八方</title></header><body><h1>隔牆有耳：全城打爆2949 3193<br>白色恐怖熱線　變外賣電話 - 李八方</h1><p>噚晚八月十五，仍要工作嘅八方獲得坊間傳來一個外賣電話「2949 3193」，聽聞係由張融主理，即叫即煮，但打咗成晚，都係冇人聽，上網一睇，驚覺全城都打緊呢個電話，但原來唔係外賣電話咁簡單，其實係「白色恐怖熱線」，齊齊舉報曳曳搞罷課嘅中學生。</p><p>有學生舉報哈利波特</p><p>張融噚日同班左仔，捧住個電話號碼大合照，呼籲各界舉報參與罷課嘅學生，不過咁膠嘅行為，唔使半日已經俾網民惡搞，有人率先將大合照惡搞為「我哋好想食外賣！」如果唔打去叫外賣，高登嘅「心事分享台」都有人推介，打去呢個電話傾訴少男少女心事，有人仲衰，話呢個電話或者可以帶你去到人生另一個「高潮」。<br>有學生就做實事，單新聞一出，即時打得通個電話，話要舉報壞學生，反佔中秘書處嘅職員引頸以待，點知學生話：「霍格華茲嘅哈利波特罷課喎。」呢位職員哥哥聽到之後，膽敢唔處理，叫個學生走去同哈利波特溝通吓，即時cut線。呢一幕即時諗起軟硬天師N年前嘅《老人院時間》。<br>反佔中唔受理哈利波特罷課唔緊要，有網民就提供咗一張名單，等住大家舉報，包括聖保羅書院預科生曾德成，舉報佢擁有375張煽動性標語，其他包括五邑司徒浩嘅李慧琼子、聖士提反堂嘅Tree根、聖保羅梁美芬、白約翰陳恆鑌、漢華陳克勤、香島吳亮星、黃定光、南屯官何俊賢。仲有網民好叻，搵番左仔祖宗毛澤東嘅話語，「學生罷課叫警察抓人，這是國民黨的辦法！」<br><br>李八方<br>mailto:pf_lee@appledaily.com</p></body></html>