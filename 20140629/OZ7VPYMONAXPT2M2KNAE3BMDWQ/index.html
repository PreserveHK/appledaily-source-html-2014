<html><header><meta charset="utf-8"><title>女球迷懶人包：後備殺手出沒注意 - 陳婉婷</title></header><body><h1>女球迷懶人包：後備殺手出沒注意 - 陳婉婷</h1><p>荷蘭喺分組賽表現出色，而墨西哥亦先後成功賽和巴西及輕取克羅地亞，論表現兩支球隊都抵讚，不過我就嫌荷蘭踢法太個人，今晚都係會撐墨西哥，你又諗好支持邊隊未呢？<br>撐墨西哥嘅原因又點止一個？其實支持「小豆」先喺重點！查維亞靴南迪斯（小豆、圖） 喺2010年加盟曼聯後鋒芒盡露，憑出眾嘅入楔同埋靈巧嘅走位，令佢極速彈起。可惜其後受傷患影響被貶為後備，但都可以多次入替後奠勝，所以有後備殺手嘅稱號。</p><p>娃娃臉討人歡喜</p><p>同樣，墨西哥教頭重用杜斯山度士同埋奧利比柏拉達雙箭頭，小豆又再做後備，每場波都以後備姿態上陣，雖然暫時只係得1個「士哥」，但佢每分每秒無間斷嘅跑動為球隊同球迷眼睛注入活力。加上小豆個樣可愛，一副娃娃臉，令佢有唔少粉絲支持。</p><p>「篤波」要靠快</p><p>好多門前快射嘅球員都會「篤波」，唔係打桌球嗰隻，而係用腳趾尖發力，快篤破網。小豆出名喺禁區內把握力好，希望佢今晚以後備殺手落場「篤波」建功啦！<br>陳婉婷<br>太陽飛馬助教</p><p>識睇　一定睇蘋果嘅足動世盃：<br> http://worldcup2014.appledaily.com/  </p></body></html>