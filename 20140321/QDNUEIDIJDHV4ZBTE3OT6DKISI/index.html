<html><header><meta charset="utf-8"><title>魚樂無窮：四環兩賣點值得尊重 - 唐牛</title></header><body><h1>魚樂無窮：四環兩賣點值得尊重 - 唐牛</h1><p>剛剛先講而家冇人理指數表現，話口未完，噚日即刻插水近400點，認真小器。耶倫突然由鴿轉鷹，話儲局停止買債後6個月或會加息，息口敏感股如地產股及REITs首當其衝，全線受壓。<br>同一時間，中移動（941）業績強差人意，兼且削減派息，導致大戶散戶瘋狂掟貨，創52周新低可謂有根有據。科網股成為大市清泉，騰訊（700）業績雖遜預期，但有一拆五消息頂住，兩大小米概念股金山軟件（3888）及通達（698），蟹民最多嘅文化中國（1060）更爆升15%，可以預期，科網股獨大嘅情況越嚟越明顯。<br>全城聚焦儲局加快加息步伐，其實儲局放棄以失業率6.5%作為加息嘅門檻指標，同樣不容忽視，事關未來政策能見度更低，處於高位嘅美股肯定更chok，港股波動性亦會加大。<br>今日推介主打心腦血管藥股四環（460），去年盈利上升44%至13億人仔，毛利率亦升至78.2%，業績靚絕。另有兩個賣點更加值得加分，第一，噚日大跌市照升，反映資金寧願加碼也不獲利，後市易升難跌。第二，主要股東早排批股套現，雖然散水味濃，但批股價9.27元從未失守，有理由相信批貨已落入強手中，短線升多一成，應不成問題。<br><br>唐牛</p></body></html>