<html><header><meta charset="utf-8"><title>中環迷你裙：吼細價獨市藥股 - Samantha</title></header><body><h1>中環迷你裙：吼細價獨市藥股 - Samantha</h1><p>恒指終突破海嘯後高位，揸住港交所（388）、中移動（941）以至領匯（823）呢啲大隻仔，分分鐘比手持二三線股更亢奮，因為呢兩日平均有逾600隻股份下跌，眼見股市連環破頂，自己個倉原地踏步的感覺，真係慘過輸錢，早前貼嘅龍頭bra股都市麗人（2298）keep住個靚樣，累升近兩成，13連升，望住日日有錢落袋，安全感十足。今次搵隻同bra股相類的億勝生物科技（1061）畀大家，它貴為大陸創傷修復領域龍頭，剛派成績表唔怕反高潮，加上眼部專利藥概念夠獨特，鑊氣漸現務必睇到實。<br>外國品牌佔據醫療市場不是今天的事，強國研發與創新能力長期處於低水平，一日唔長進都要靠外強協助，億勝本身已獲9項專利，當中7項為應用bFGF的發明專利，應用在旗下貝複濟及貝複舒的產品，呢兩種藥佔三分之二大陸修復用眼科藥市場，年初更獲大藥廠輝瑞拿得適利達和適利加的滴眼夜獨家入口分銷和市場開發權，兩者被視為最好的降眼壓藥之一，如虎添翼，更能奠定龍頭地位。<br>億勝的中期純利增加14%至3,059萬元，營業額上升四成至2.31億元，增長未算強勁，但勝在珠海新廠房1月時投產能提升生產效率，有助改善盈利的表現，圖表上看，該股在過去的三個月築底，按以上幾大優勢配合，現時才剛剛起步而已。<br><br>Samantha<br>本欄逢周三、五刊出</p></body></html>