<html><header><meta charset="utf-8"><title>真理在空不在手 - 左丁山</title></header><body><h1>真理在空不在手 - 左丁山</h1><p>劉進圖遇襲，令人震驚、憤怒，傳媒界尤其不忿，點解社會上有人竟然如此瘋癲，策劃兇案，搵報紙編輯出氣。唔好以為兇徒幕後人有頭腦，其實如此行為，早為天地所不容，如有人以為事後逃入大陸，便可隱藏，呢次大錯特錯咯。上星期日遊行人士之中，赫然見到左派嘅新聞工作者聯會人士及文匯、大公報記者，當可領會到，西環亦高度不滿，所以默許在佢哋影響範圍內嘅人士參加遊行，否則嘅話，點解呢批「愛國人士」當日唔係去咗周融之「反佔中」集會？<br>劉進圖好彩已經脫離危險期，以後可以專心休養，希望兩年內可完全復元。劉進圖在病房傳出訊息，鼓舞新聞界人心，就係「真理在胸筆在手，無私無畏即自由。」左丁山一睇，第二句當然認同，但對第一句就有少少保留。做記者、編輯，當然有筆在手，但是否一定「真理在胸」？左丁山不敢肯定，採訪新聞，寫社論評論之時，是否真的「真理在胸」？例如寫社論反對興建焚化爐，反對擴建堆填區，主張興建核電站，主張不惜成本送人上月球等等議題，有邊個主筆/總編輯敢認為自己「真理在胸」？如果自己話係，就未免出於主觀，過份信心爆棚，但因有筆在手可以議論縱橫，難道真的有益社會人心？<br>寫評論或還可認為自己「真理在胸」大發議論，做採訪就千祈唔好，如前線記者以為自己「真理在胸」，採訪時就難以客觀地平衡各方觀點，搜集客觀資料，做到公平公正地報道新聞的台前幕後。今天有不少記者（左丁山有一手經驗）在採訪時，早有一套主觀意見，訪問只為取得一兩句說話（sound bite）來配合/支持記者自己嘅觀點，返到報館就恃住有筆在手，表達片面之辭。又有記者不知就裏，遇到有人主動「爆料」，揭露公司之部份運作詳情就以為「真理在胸」，爆料人就是「義士」，寫篇偵查報道就以為為公義發聲，殊不知正正受人利用，爆料人並非代表甚麼公義，只是知道自己就快被免職，欲拉人落水而已。此日在上海總會吃過午飯，遇到一位前輩，佢講句類似「佛偈」：「真理在空不在手」，記者要抱虛懷去探討、發掘㗎。</p></body></html>