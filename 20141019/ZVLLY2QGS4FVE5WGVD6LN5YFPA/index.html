<html><header><meta charset="utf-8"><title>大棋局：2015大時代（五） - Mr. Tregunter</title></header><body><h1>大棋局：2015大時代（五） - Mr. Tregunter</h1><p>如果香港樓價、物價同20年前一樣，而人工係現時水平，佔中仲會唔會出現？<br>八十年代日本出現「供樓供三代」現象，當然反映樓價太貴，但究竟有幾貴？呢句話其實點出咗時間性，係三代人嘅人生折現。直到日本中伏聽美國講將日圓大幅升值，樓市崩潰，日本人先驚覺貝魯嘉魚子醬撈壽司飯嘅時代，原來黃粱一夢。<br>黃粱夢醒日本經濟迷失20年，何謂迷失20年？用一句話你就能明白，20年前去日本食一碗叉燒拉麵800YEN，20年後再去食都係800YEN。而當地人工仲要跌。<br>你能唔能夠想像香港一碗牛腩河20年價錢不變？2014年嘅今日，全世界印咗五年銀紙，竟然話仍然面對通縮威脅。要衡量一個地方經濟有冇出現問題，睇佢嘅示威同騷動頻率，比起所有經濟數據都更加準確。<br>毫無疑問香港同中國經濟出現咗問題，所以人民幣要趕住國際化，將內部問題轉化為外部問題。美國係呢方面能手，過去誰能想像一國地產泡沫爆破要全世界一同承擔？去年日圓貶值、加大量寬就係美國收水先兆，情況如社團大佬拍下做細嘅膊頭：「上位靠呢次喇！」當日本拎住兩把刀衝出去時，發覺後面已經冇晒人。其實美元已部署升值，準備包抄中國。</p><p>美元萬劍歸宗</p><p>講美元同日圓問題前，可以先睇美債息同日圓的圖表走勢（見圖），這高度概括咗美日關係。雙者的關連度非常高，如果只係一次、兩次可以話巧合，但連續多年亦步亦趨，就唔係巧合。日圓貶值時候，美債息就升；日圓升值時候，美債息就跌。留意其中有三次走勢行相反，分別係八十年代末，九十年代中同2000年，三次都係股災時期。而最近，又有相反走勢迹象。<br>當街外人睇日圓升值，會買日圓沽美元，日本央行就要沽日圓買美元，結果央行揸住成手美元，焗住去買美債，所以會影響美債價升，美債息跌。調番轉，當街外人睇日圓會跌時，會沽日圓買美元，日本央行就要買日圓沽美元，如果央行手上唔夠多美元，惟有沽美債換美元，所以會影響美債價跌，美債息升。用一句話概括現時走勢，日圓繼續貶值美債息就會扯上。但美國欠債已經17萬億元，債息急扯等於自殺，所以美國非常大機會用番97年同2000年招數：萬劍歸宗。<br>QE時，聯儲局（Fed）係美債最大買家，停QE就要部署沽債。沽美債，債息就上；日圓去年開始貶值，但始終谷唔出2%通脹，再加上走勢而言，兌美元應該要貶值到130，日圓貶值，美債息又要上。<br>兩種情況美債息都會上，而美國唔想見到，惟有調轉嚟玩。只要美元轉強，持有美債嘅海外投資者，會出現債價蝕但匯價賺情況。而喺呢個時候日圓貶值一旦成為趨勢，美元升值又成為趨勢，接近無風險嘅carry trade將會再次出現。借日圓買美債賺息賺匯，儲局可以沽債，日本可以邁向2%通脹目標，美債息唔會急扯。一步棋殺三個位。<br>咁仲未止，由於中國經濟已經走緊下坡，減息或人民幣貶值壓力大；當萬劍歸宗啟動之時，容易加劇外資離開中國；但此刻人民幣要國際化就唔可以大貶值；熱錢就算離開中國，只要經常賬有盈餘，仍然可保人民幣匯率；但日圓貶值，出口頂死中國。<br>上述只係貨幣層面，仲未計實體經濟戰層面嘅TPP同TTIP等貿易協定。<br>中國非常似要步八十年代日本後塵，但畢竟中國人比較蠱惑，而且有前車之鑑。過去兩年中國就曾經將傳統經濟學調轉嚟玩，所以一度出現光怪陸離現象，如「人民喜迎油價上漲」。<br>閼與之戰時趙奢話「猶兩鼠鬥於穴中，將勇者勝」。現時就係鬥大膽嘅時候。（待續）<br><br>Mr. Tregunter<br>註：作者為《地利根德閣》blogger，著作有《樓市撈底攻略》</p></body></html>