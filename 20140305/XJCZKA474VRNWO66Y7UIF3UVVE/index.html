<html><header><meta charset="utf-8"><title>情陷夜中環：林寶baby - 葉朗程</title></header><body><h1>情陷夜中環：林寶baby - 葉朗程</h1><p>很多人都有一個共同專長，就是找瑕疵。聽落ok喎，每日找個時間照一照鏡，檢討自己，找出瑕疵，自然進步。可惜我哋最叻嘅地方，唔係搵自己瑕疵，係搵人哋瑕疵。留意，我係話「我哋」，即是包括我自己。<br>讀書時候，有個「變態佬」。佢考試100分，我第一個反應，「佢好彩啫」。然後變態佬連續十次100分，我第二個反應，「梗係啦，佢有補習。」跟着我發現，變態佬從來未補過習，我第三個反應，「佢冇朋友，如果唔讀書，邊有其他世藝。」有日我知道，原來變態佬相識滿天下，個個爭住同佢交心。「最弊佢運動唔掂呢。」Sorry，網球校隊，跳遠冠軍，200米蝶式的紀錄保持者。讀書又得，朋友又多，運動又掂，你想點？冇符，惟有下個最黑心的結論，「個天好公平，通常啲咁完美嘅人，一定好短命。」別人完美，就咒人短命，真正的變態佬是我。<br></p><p>寧揭別人瘡疤　也不改善自己</p><p>很多時，別人的完美會令人渾身不自在，因為妒忌。力圖找出別人的不完美，去justify自己不足，是常見的self-defence mechanism。如果我們將找別人瑕疵的精力，放在改善自己缺點上，一定可以走更遠的路。可惜，這個世界是懶人當道。改善自己太費神，揭別人瘡疤，用少好多力，做人梗係取易捨難。<br>黃曉明送生日禮物給女朋友Angelababy，真是淒美。為甚麼是「淒美」，不是浪漫比較貼切嗎？一個型男，一個索女，嗰份禮物仲要係一架價值370萬的林寶堅尼，又係嗰句，你想點？送一部林寶堅尼作為禮物，這是甚麼概念？我老細睇晒整個Greater China的財富管理業務，年薪應該超過2,500萬元，但係佢都唔會捨得買部林寶。捨得買部林寶作為女朋友生日禮物，最頂尖的中環人都要向你肅然起敬。<br>整個畫面，根本是個童話故事，而講得係童話故事，即是完美得令人眼紅。做唔到黃曉明，做唔到Angelababy，惟有說服自己「做佢哋有乜咁巴閉啫」。口痕友立刻啟動「瑕疵追蹤程式」，將這對完美情人的缺點一個又一個的數出來，仲唔係淒美？<br>啲人講嚟講去，都係兩個字：「整容」。最毒一句，意思大概是這樣的：「如果兩位結婚生仔就大件事囉，佢哋嗰樣整到咁，個BB推入嬰兒室，分分鐘認唔番自己個仔。」我見過兩位所謂整容前的相片，坦白說，可能是我的接受能力比較高，真係唔覺得佢哋點樣整過容。<br>就算真係整過容，so what？一個女人冇整容，但日日化濃妝先出得街；另一個女人整過容，但唔使化妝都見得人。我老虎都揀整過容嗰位，起碼整容是一世的。即是說，第二朝瞓醒起身，個樣都唔會變咗另一個人。化妝唔同，化完妝，要落妝，有啲女人一落咗妝，第二朝你真係要幫幫手搵番啲眼耳口鼻出嚟。<br>另一個指控，針對黃曉明的，更無稽：「高調的土豪」。大佬，唔好話林寶堅尼咁遙遠啦，就當你買咗隻勞力士畀女朋友，你會唔會同女朋友講：「寶貝，呢份禮物送畀你，但求吓你，千祈唔好同人講，我唔想俾人知我對你咁好。」你自己睇睇facebook，有幾多人，買對爛鬼波鞋都要show出嚟，如果真係有架林寶，仲唔做埋cover photo？<br>俾着係我買得起架林寶堅尼送畀女朋友，我肯定「土」過黃曉明，送禮之前，先小人後君子，加個附帶條件：「唔該你，企喺架車隔籬影張相，然後再坐喺架車裏面影多張，最好開蓬前影一張，開蓬後又影一張。 將所有相post晒上facebook，最後加多句『多謝Marcus』，整多個『心心』就perfect啦。」未講完，記住，一定要tag埋我，最好tag埋你嗰600幾個friends。唔好講笑，大嗱嗱400萬元送份禮物，我唔唱到成個亞太區都知，點對得住列祖列宗？ <br>就像黃曉明和Angelababy這樣耀眼的一對，也總會有給人指指點點的地方。面對別人找出來的瑕疵，可以參考，但不用太過在意。反而熱戀中的當時人，就一定要找出並學會包容對方瑕疵。拍拖初期，兩個人必定會處身盲點位置，認為對方乜都一百分。「佢真係好啱我，唔同以前嗰啲，點衰點賤。」以前嗰啲又衰又賤，因為你已經成功找出對方的缺點。現在呢個點好點好，是因為對方的瑕疵還未浮現。<br></p><p>學會包容　情侶關係方能長久</p><p>兩個人可以同時fall in love，但戀愛最殘忍的地方，是兩個人永遠不能同時fall out of love。即是說，總會有一方，是會先找到對方的缺點，然後頂唔順，最後提出分手。一找到對方的缺點就話頂唔順，這只代表你沒有容人之量。我們要學會包容，才能維持長久的關係。那當然，盲目的包容是不健康的，難度對方每天摑你兩巴你也要包容嗎？ <br>是否包容對方，就要看看對方能否達到你的基本要求。每個人都應該為擇偶定個基本要求，一旦對方達到這些要求，其他缺點，隻眼開隻眼閉算啦。Danielle說她對男人的基本要求，是風度和本事；至於我對女人的基本要求，就更簡單，三個字：靚、靚、同埋靚，是五官靚、身材靚、心腸靚。天下間能夠集齊三個靚的女人，一旦給你遇到，死都要mark住。 <br>早上九時，剛吃過早餐，決定再次嘗試mark住呢個女人。倫敦那邊，下午五點。Hello。「Hey。」幾時同我結婚？「就嚟要conference call啦，如果冇乜特別嘢，晏啲再打畀你，ok？」結婚都唔夠特別？「三日講四次，特別都變唔特別。」我好認真㗎。「大作家，我信你認真，但係講緊結婚呀，唔單止要認真，仲要認識嘛。」係嘅，我無奈回答。 <br>但願我都可以送架林寶堅尼。林寶一出，個女仔唔使認識你，都已經可以認定你。<br><br>葉朗程</p></body></html>