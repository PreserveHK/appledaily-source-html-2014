<html><header><meta charset="utf-8"><title>我主場：老萬．有火</title></header><body><h1>我主場：老萬．有火</h1><p>為演戲，萬梓良曾經去到好盡。為拍一場醉酒戲，萬子可以在鏡頭前一口氣狂隊八罐啤酒再嘔清光；為爭取拍劇廠期，可以寫血衣示威抗議，豪情壯舉幾乎前無古人後無來者，好戲到連周星馳也甘拜下風向萬子偷師。有人認為萬子太躁狂太認真，萬子卻反駁：「你出糧㗎，你估請你嚟玩呀？」戲裏戲外，56歲的萬子依然好有火。<br><br>撰文：戴彩煥</p><p>移居廣州多年的萬梓良，下月將重踏香港舞台，為恩師鍾景輝有份執導的舞台劇《茶館》演出。久違了的萬子，這天以路姆西紅色格仔恤衫襯牛仔褲接受本報專訪，看起來倍感親切。<br>七情上面青筋暴現，涕淚縱橫嗌破喉嚨，是從演37年的萬梓良獨門秘技，也標籤成萬子的個人風格。雖然有人嫌萬子演技浮誇，但他本人卻相當受落：「咁都好，好過冇人記得，喺呢度要講句好實在嘅說話，多謝咁多年嚟鍾意捧我場嘅觀眾，無論電影、電視劇、舞台劇，好多謝觀眾將我栽培出嚟。」<br>曾幾何時，周星馳也要向萬子偷師。說的是萬子在《他來自江湖》扯住張鳳妮頭髮入廁所開花灑兜頭淋，星爺試過瞞住萬子跟吳孟達劇中「案件重演」；甚至在電影《喜劇之王》滴住鼻涕跟莫文蔚排戲，也是以《流氓大亨》萬子口水鼻涕向昏迷鄭裕玲傾訴一幕作藍本。<br>講起當年星爺偷師，萬子不住的咭咭笑：「佢見我演咗嗰場戲之後，兩個（星爺與吳孟達）夾計學我重演一次，我唔介意。自己睇到都覺得好好笑。《喜劇之王》學我？我真係唔知，佢好聰明、好有潛質，唔係馬後炮，拍《生命之旅》佢啱啱喺兒童節目出嚟，我話拍劇唔同做兒童節目，叫佢多啲睇吓其他演員前輩做戲。佢有天份，好快吸收到。」</p><p>與星爺冇誤會 </p><p>萬子跟星爺，曾經份屬老友，92年萬子與恬妞結婚，星爺還擔任首席伴郎。直至星爺開拍《喜劇之王》，原本萬子角色突然換上吳孟達，二人不和消息便不脛而走。萬子說：「冇冇冇，我係時間唔啱，佢哋拍ending嗰幾場戲佈景未得，但我個期只得嗰幾日，度唔到時間，我就拿拿聲叫佢哋諗辦法，叫達哥返嚟。邊度有誤會？大家咁好友情！」<br></p><p>若要數萬子經典事迹，數足三日三夜也數不完，最為人津津樂道，當然是91年血衣事件。當年為向無綫爭取拍攝廠期，萬子寫血衣討公義，儼如電視界「長毛」，筆者有幸當年直擊這個歷史性時刻。萬子說：「唔係公唔公義，當時公司畀個廠期太緊，演員日拍夜拍冇得休息，未拍完又冇得補番畀你，呢個喺當時嚟講好大問題。」當年血衣所指的「雞毛司令」，其實是當時負責廠期的李添勝？萬子謂：「我冇指任何人，我唔知道。」<br>好戲的萬子，更好「火」，只要他大喝一聲，個個嚇到腳仔軟。有人認為萬子太燥狂太認真，萬子卻反駁：「認真係你基本責任，你出糧㗎，你老闆請你，你要做好自己本份，你估請你嚟玩呀？以前聽我說話認真做戲嗰啲，鎮宇、青雲，𠵱家係咪全部做晒影帝？唔係講笑！一定要認真對待你工作，因為你得到呢份工作已經好幸運，你咁幸運得到呢份工作你都唔認真做？唔認真做邊度有前途？」</p><p>為健康而減產 </p><p>對演戲，萬子仍有一團火，但礙於健康問題，不得不減產。他說：「舊年開始我糖尿病，血糖高，個人比平時容易攰，所以減少工作。本來有部電影搵我4月開，但我要做舞台劇，演完要返內地，度期兩頭走會好勞累，有錢又點話，健康最緊要。」偶爾萬子會返港拍電影，但說到港劇，萬子不是沒興趣，只是「冇人搵」，他說：「香港呢邊冇人搵我。喺國內拍，每日一組，唔似香港咁拍完廠又開外景，𠵱家我哋呢啲年紀，就嚟60（其實只得56歲），冇乜嘢吸引角色、條件，我都少啲返嚟做。有人話：『你萬子好巴閉咩？又要咁又要咁！』係㗎啦！你要請我就要咁，否則唔好請我！結果就係咁冇人請。」</p></body></html>