<html><header><meta charset="utf-8"><title>齊齊有咗三個半月GiGi巨肚撼贏茵媺</title></header><body><h1>齊齊有咗三個半月<br>GiGi巨肚撼贏茵媺</h1><p>娛圈生B喜事停不了，繼鄭中基太太余思敏和謝天華太太Tina先後宣佈有喜後，昨日喜事更打孖上，梁詠琪（GiGi）和陳茵媺兩位人妻昨晚出席中環珠寶活動時，亦齊齊宣佈懷孕三個半月，兩個大肚婆一見面更握手互相恭賀。不過，穿貼身裙的GiGi昨晚明顯肚凸凸，搶眼程度撼贏陳茵媺。</p><p>現年38歲的梁詠琪與西班牙籍老公Sergio 11年結婚後一直努力造人，本報7月時曾率先爆GiGi與老公到美國旅行時一擊即中懷孕成功，但因胎兒當時還未夠三個月，GiGi怕BB小器而未敢公佈喜訊。直至昨日，GiGi傳出有孕後首度出席公開場合，於中環ifc參與Mikimoto x Hello Kitty珠寶展開幕禮，終開腔承認懷孕三個半月；同場另一人妻陳茵媺亦宣佈懷有第二胎，可謂喜上加喜。</p><p>留港生B阿媽照顧
</p><p>GiGi昨晚穿上兩吋高踭鞋及粉紅色貼身裙登場，雖然她跟陳茵媺同樣懷孕三個半月，但GiGi明顯肚凸凸，肚子比陳茵媺大許多。對此GiGi笑說：「媽咪都話好大，可能BB吸收咗啲水保護自己。」大肚心情如何？GiGi說：「緊張，第一次唔識，媽媽教我好多。BB照咗，未知仔定女，冇所謂，先生想要女，覺得會嗲啲，我就覺得女可以接收我啲首飾同手袋。」生女後可再追仔？她即說：「太長遠，𠵱家係感恩，有失望過（指一直努力但未成功），去完旅行輕鬆咗，返嚟三個禮拜先至發現有咗，初初唔知，仲做咗個演唱會跳舞。」GiGi不知道是否在美國造人成功，問在那裏生B時，她說：「喺香港，因為有媽咪照顧。」有否作悶作嘔？GiGi說：「成日嘔，𠵱家唔係好食到嘢，老公花心機煮嘢畀我食，我見到就嘔，我同老公講sorry。」GiGi表示現不能食肉和油膩食物，主要食白飯、紫菜和每日一包朱古力奶，GiGi笑說：「同事話因住生出嚟好黑。」<br>重了6、7磅的GiGi又謂：「好神奇，睇書話生咗耳仔出嚟，所以𠵱家成日同BB講嘢，未夠3個月就同佢講加油振作，𠵱家夠3個月就鬆咗一口氣，老公會貼住佢講嘢，自己就唱歌畀佢聽，乜嘢語文都會同佢講。」</p><p>茵媺第二胎有計劃
</p><p>33歲茵媺去年12月才為陳豪誕下囝囝陳梓燁（Aiden），想不到囝囝僅9個月大，茵媺再度懷有第二胎，兩公婆果然勤力。茵媺昨晚穿露肩裙和四吋高船踭鞋現身，談到再有喜，她笑說：「係呀，未知仔定女，有咗三個半月，好興奮，一路好想兩個小朋友年紀接近，年紀接近會friend啲。」茵媺表示仔女也沒所謂，至於是否兩個夠晒數？她說：「睇吓搞唔搞得掂，遲啲先諗。」之前茵媺抱B曾弄傷手，她指還未完全康復：「有咗第一個經驗，會小心，識得去就。𠵱家沖涼、餵嘢食、換片都係自己做番，希望第二個都係咁，所以要保護隻手。」<br>老公是否要再勤力搵錢？茵媺說：「佢努力，我都努力。」大肚是否停工？她說：「我會做event，好似之前咁，我好鍾意拍戲，匿埋唔做嘢唔係我性格。𠵱家演戲放低小小，做咗人生大事先。」茵媺指今次是有計劃造人，現時仍有妊娠反應，加上要照顧大仔，所以份外辛苦。問可覺搶了GiGi鏡？茵媺說：「大家都有小朋友，係雙重開心。」記者笑問陳豪是否不想老婆拍劇，所以再搞大她的肚時，茵媺謂：「佢不嬲支持我做嘢，我冇打算唔做戲。」講到陳豪近日變肥，茵媺笑說：「係陪我一齊肥，我唔覺得佢肥咗，佢依然好型，喺我眼中佢依然完美。」記者昨日致電恭喜陳豪，他透過WhatsApp說多謝！<br>採訪：林嘉慈<br>攝影：陳順禎</p></body></html>