<html><header><meta charset="utf-8"><title>內地寸港片只識賣胸講粗口陳果阿澤還拖：咪睇囉</title></header><body><h1>內地寸港片只識賣胸講粗口<br>陳果阿澤還拖：咪睇囉</h1><p>香港電影金像獎曲終人散，不過前日有內地作者在網上先後發表文章，曲線借王家衛電影《一代宗師》的成功褒獎合拍片，又批評具本土特色的港片只懂廉賣懷舊、粗口及胸部，當中點名提到麥浚龍執導的《殭屍》、陳果執導的《那夜凌晨，我坐上了旺角開往大埔的紅VAN》及杜汶澤主演的《3D豪情》。陳果及阿澤先後還拖，齊聲指百花齊放代表香港自由，商業社會取決供求，陳果更說：「咁叻你哋咪睇囉。」</p><p>王家衛執導的電影《一代宗師》成為今屆香港電影金像獎大贏家，破紀錄勇奪12項獎座，有內地網站署名易東瑩的作者前日借《一》片獨大，形容為「一片獨大，盡顯荒蕪」，指港片近年無以為繼「選無可選」。<br>文中又特別提到陳果執導的《那夜凌晨，我坐上了旺角開往大埔的紅VAN》及杜汶澤主演的《3D豪情》，指《紅VAN》的宣傳句「還我香港」及《3D豪情》片中的對白「我沒有北上賺錢，不是一樣沒有餓死」令內地人聽來刺耳，相信因此觸動了內地人脆弱的感情。</p><p>嘲《殭屍》齋懷舊
</p><p>該作者又在另一篇網文以洋洋幾千字批評港產片「只剩情懷壓箱底」，更借多位內地影評人，痛批港產片如麥浚龍執導的《殭屍》，反映導演跟觀眾只懂緬懷當年，還代香港人提出問題：「《3D豪情》還在用『爆乳、擠奶、波霸』這樣的方式進行營銷，還有多少人對香港的三級片題材興趣濃郁呢？」<br>導演陳果昨日接受電話訪問時還擊，理直氣壯叫有不滿就不要看港片，他說：「呢啲咪代表香港自由，大陸冇得睇我哋有，有乜嘢問題。我哋可以講粗口、裸露呢啲咪自由可貴，咁叻你覺得有問題咪唔好落嚟睇囉，之前啲三級片咁好票房，好多咪內地觀眾專登落嚟買飛睇。粗口、色情唔係香港獨有，世界各地都有，係你哋（內地）冇之嘛，你咪試吓唔好乜都禁囉。全世界都有分級制，限制唔同年齡嘅觀眾入場，你哋又冇。電影唔應該咁多限制，話乜嘢拍得乜嘢唔拍得。」<br>主演《3D豪情》的杜汶澤也在facebook駁斥說：「我拍一部電影，需要很多客觀條件配合，你寫一篇影評，卻只需要家中有台電腦。哈哈！感謝你提及《豪情》以爆奶為賣點！香港人，你今日爆咗未？」<br></p><p>阿澤：供求問題
</p><p>阿澤昨再在電話表示電影是商業活動，一切取決供求，他說：「讀書時讀過經濟理論，呢個係供求問題，冇需要會被淘汰，如果電影有粗口同色情，而票房好即係觀眾需要。」事實上《3D豪情》及《紅VAN》截至前日香港票房分別為1,280萬及1,100萬，成績突出。<br>阿澤指電影為觀眾提供娛樂，有人找自己拍片代表仍有人想買飛入場看他，他說：「唔使擔心香港電影，如果觀眾覺得我神憎鬼厭自然會淘汰我，你哋放心。」<br>採訪：李森</p></body></html>