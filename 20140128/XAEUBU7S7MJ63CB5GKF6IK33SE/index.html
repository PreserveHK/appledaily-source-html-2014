<html><header><meta charset="utf-8"><title>隔牆有耳：搵葉振棠撐場　call  20,000人冒警　正義聯盟棄劍拔咪　搞破壞 - 李八方</title></header><body><h1>隔牆有耳：<br>搵葉振棠撐場　call  20,000人冒警　<br>正義聯盟棄劍拔咪　搞破壞 - 李八方</h1><p>不怕神一樣嘅對手，只怕豬一樣嘅隊友。反佔中組織「正義聯盟」李偲嫣代表建制派，以「救急扶危」為名反佔中，組織一隊「正義糾察救傷隊」，仲搵葉振棠唱歌贈興，喺佔中當日踩場，四處挑機叫參加者唔好佔中。私煙話，呢隊救傷隊既係糾察，又係警察，會同警察並肩作戰。正義聯盟相當「正氣」，相信佔中發起人戴耀廷即使復仇者聯盟上身，都冇仇報啦。</p><p>着正義tee學功夫
</p><p>私煙噚日帶咗兩隊醒獅隊去中環街頭，主持呢個招募義工揭幕禮，雖然得10幾人冷冷清清，但勝在娛樂性高。私煙公佈佢嘅鴻圖大計，話今年3月會到18區招募1.5萬至2萬人，參與佢炮製嘅正義糾察救傷隊，學急救、功夫，之後喺佔中當日踩場，呼籲參加者唔好佔中：「我哋會走入去佔中現場，但唔係同佢哋癲埋一份，我哋係做準備，如果發生危險時，我哋會救急扶危，支援警方，市民都係糾察，市民都係警察！」嘩！私煙姐，冒警犯法㗎！<br>明明就係挑機叫囂搞破壞啦，但私煙死口唔認：「我哋預咗俾人辱罵，預咗俾人叫我哋死開。所以我哋會安排隊員上情緒管理班、危機處理培訓。」<br>正義聯盟家下已有70、80位退休警察做咗隊員，而呢班正義嘅朋友當日踩場都會身穿正義tee，畀大家分清楚，邊個係「人」，邊個係「鬼」。<br>噚日揭幕禮仲有歌仔聽，過氣音樂人林慕德作咗首《和氣生財》贈興，歌詞離不開香港繁榮、財源滾滾、有商有量、和諧自強，主唱係葉振棠。如果想學急救、又想攞番件正義tee着，仲隨時可一睹葉振棠唱歌嘅風采，埋私煙堆都唔錯吖。<br><br>mailto:pf_lee@appledaily.com</p></body></html>