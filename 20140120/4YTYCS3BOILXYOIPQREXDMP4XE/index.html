<html><header><meta charset="utf-8"><title>中環在線：郭炳江輕鬆跑馬拉松仲有氣撐施政報告 - 李華華</title></header><body><h1>中環在線：郭炳江輕鬆跑馬拉松<br>仲有氣撐施政報告 - 李華華</h1><p>新地（016）兩位老闆郭炳江、郭炳聯繼上月跑完ICC樓梯，噚日又跑馬拉松。差唔多日日跑步嘅郭炳江約以1小時10分完成十公里賽事，現場見佢跑得幾輕鬆，跑完冇耐仲有氣撐CY上周出爐嘅施政報告，指扶貧政策好，土地政策清晰，又減少樓價大起大跌嘅風險。<br>新地今年第19年贊助「公益慈善馬拉松」，有過千名員工晨早齊集北潭涌郊野公園，參與半馬同十公里賽事，兩位郭生只跑十公里。據聞郭炳江本身鍾意跑步，每日返工前至少跑半粒鐘，難怪跑完十公里都幾好笑容。<br>佢細佬郭炳聯雖然都有做吓運動，但明顯唔夠阿哥咁弗、咁好氣，約遲郭炳江半粒鐘先跑完，尾段半行半跑，喘晒氣，但以佢60歲來講都算係咁。<br>噚日朝早市區得十零度，北潭涌應該再低兩、三度，郭炳江着住短褲，跑完仲有氣同傳媒傾20分鐘先鬆人。無他嘅，明知大家一定問佢點睇最新嘅施政報告，佢都早有準備。</p><p>鼓勵入行做建築</p><p>郭炳江認為，今次份施政報告做得最好就係扶貧政策，可以鼓勵低收入家庭同鼓勵就業，但長遠就要睇政府點樣落實同執行。佢又獻計，指建築行業嘅地盤工人同工程師都好缺人，政府可以諗計鼓勵中學生、大學生入行，前途好好咁話。<br>至於土地政策，郭炳江認為，政策清晰令未來五至十年土地供應穩定，樓價冇咁易大起大跌。補地價仲裁先導計劃又為發展商提供更大誘因賣樓套現，再買地起樓，變相增加供應，估計每年可增加4,000至5,000伙。<br><br>李華華<br>mailto:LiWaWa@AppleDaily.com</p></body></html>