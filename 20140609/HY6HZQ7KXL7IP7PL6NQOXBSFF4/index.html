<html><header><meta charset="utf-8"><title>中環在線：滙豐注新血　獲劉紹文加盟 - 李華華</title></header><body><h1>中環在線：<br>滙豐注新血　獲劉紹文加盟 - 李華華</h1><p>滙控（005）旗下從事散戶證券業務嘅滙豐金融服務（亞洲），今年1月起將經紀薪酬由佣金制，改成有固定底薪加花紅，令到唔少經紀變相減薪，搞到有成超過50名經紀齊齊走人。地震過後，聽聞，滙豐金融服務近排注入咗唔少新血，準備重新上路，當中包括有「細價股揀股王」之稱嘅瑞信前分析員劉紹文（Kenny）。<br>前身係獲多利（Wardley）嘅滙豐金融服務，經過上年底嘅大地震之後，近排已經穩定落嚟。雖然仲未請番齊晒啲經紀，但聽講轉制後，第一季派嘅花紅都幾吸引，應該好快會填滿番啲人。</p><p>繼續用「ANALYST」車牌</p><p>公司近排都有唔少新管理層加盟，好似之前喺滙豐做過零售銀行及財富管理業務香港區財富管理業務發展主管嘅傅偉民（Eric），過檔去紐約梅隆銀行1年左右，就番去舊舖幫手，𠵱家佢係滙豐金融服務行政總裁。<br>至於Kenny，就會接替榮休嘅唐慶元，出任環球證券資本市場及香港證券主管，即係要幫手賣股票，唔似以前淨係寫研究報告。<br>華華噚日打電話恭喜Kenny搵到新東家，佢話「啱啱返咗兩日工，𠵱家都係初嚟埗到，會戰戰兢兢咁做好𠵱份工。」<br>Kenny今次轉工唔再做分析員，咁佢個「ANALYST」車牌使唔使轉呢？佢就話，「始終我做research起家，會繼續行不改名，坐不改姓」。</p><p>【壹錘定音】星期一至五，早上8點開咪！<br> http://hammerout.hk <br><br>立即更新《蘋果動新聞》app<br> https://bitly.com/AppleDailyiOSApp <br> https://bitly.com/appledailyandroidapp  </p></body></html>