<html><header><meta charset="utf-8"><title>晚宴又攬又咀查理絲辛潘戀情浮面</title></header><body><h1>晚宴又攬又咀<br>查理絲辛潘戀情浮面</h1><p>金像影后查理絲泰朗（Charlize Theron）近期與金像影帝辛潘（Sean Penn）頻頻傳出撻着緋聞，除了一齊度假外，又疑似在女方家中度春宵。而昨日二人的戀情終於浮面，查理絲高調出席由辛潘舉辦的海地籌款晚宴，更於場內大方地咀嘴兼錫頸！<br>現年38歲的查理絲泰朗與53歲的辛潘近數星期過從甚密，早前被拍到一起在夏威夷度假，之後在美國辛潘又到女方家中度春宵，又一齊在荷李活睇戲拍拖斷正，但二人都未有正面回應緋聞。不過，昨日二人用行動宣佈戀情，查理絲以一身高貴黑色連身裙打扮，在比華利山出席由男友舉辦為海地籌款的晚宴。雖然行紅地毯時未有一同拍照，但被拍到在場內坐在一起。</p><p>群星畀面力撐</p><p>據美國娛樂網站E！Online報道，查理絲在晚宴進行時，行到辛潘身邊的位置坐下，更一手搭實他的膊頭，而辛潘即吻了她的頸幾啖，更當着眾人前咀嘴。當日出席的影視名人眾多，看來二人想趁此機會讓戀情曝光。<br>有份現身撐辛潘的還有今日有份競逐金球獎影后殊榮的愛瑪湯遜（Emma Thompson）及爭女配角獎的茱莉亞羅拔絲（Julia Roberts），愛瑪還帶女兒一齊做善事。今日為金球獎擔任頒獎嘉賓的「雷神」基斯咸士禾夫（Chris Hemsworth）也攜大肚老婆Elsa Pataky現身。美國名媛Paris Hilton亦盛裝出席，她所穿的谷胸粉紅色裙十分養眼，又相當落力拗腰擺甫士。</p><p>前妻訂婚贈興</p><p>辛潘有拖拍之餘，他的前妻羅賓活麗萍（Robin Wright）也有喜事宣佈，她日前向《People》雜誌確認已跟男友Ben Foster訂婚。現年47歲的羅賓與33歲的Ben，前日更與羅賓和辛潘的女兒Dylan Penn一起出席時裝活動。羅賓攬實女兒合照時更不經意展示了金色的訂婚戒指。<br>撰文：丁焯敏</p><p><br>逢周五隨《蘋果日報》附送嘅時尚美容雜誌《add》雖然早已派完；<br>拎唔到書嘅朋友，可以上番《add》嘅官網  http://add.appledaily.com  睇番足本網上版，除咗有專訪外，仲有好多時裝靚嘢睇！</p></body></html>