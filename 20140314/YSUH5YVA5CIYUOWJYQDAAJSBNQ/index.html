<html><header><meta charset="utf-8"><title>中環在線：保利　蘇富比　春拍撞期常玉《聚瑞盈馨》估價逾4,000萬 - 李華華</title></header><body><h1>中環在線：保利　蘇富比　春拍撞期<br>常玉《聚瑞盈馨》估價逾4,000萬 - 李華華</h1><p>每逢4、5月係各大拍賣行舉行春拍嘅時間，香港蘇富比與保利文化（3636）旗下保利香港將於4月初同期在港舉行春拍，兩間拍賣行喺中國當代藝術方面都有重要拍品，並對拍賣成績感到樂觀，唔擔心受到中央打貪或環球經濟疲弱影響。<br>蘇富比將於4月4至8日喺會展舉行春拍，其中，現當代亞洲藝術與20世紀中國藝術兩場拍賣，將會拍賣超過200件拍品，總估價超過2.4億元。常玉一幅《聚瑞盈馨》屬重點拍品，估價超過4,000萬元。<br>常玉1921年移居法國，蘇富比20世紀中國藝術部主管陳秀玉指，呢幅屬於常玉晚年嘅作品，當時佢相當貧窮，甚至冇錢買布作畫，惟有想方法，利用纖維板創作。蘇富比曾於2012年秋拍，以3,090萬元拍出常玉另一幅《聚瑞盈香》。<br>陳秀玉認為，市場對呢班20世紀旅居歐美嘅中國藝術家嘅作品有一定興趣，佢哋嘅作品融合中國水墨與西方油畫嘅特色，填補一個時期嘅文化藝術。</p><p>【蘇富比春季拍賣品】</p><p>保利：無懼打貪</p><p>至於有「中國蘇富比」之稱、剛上市嘅保利文化，旗下保利香港就於下月6至7日喺君悅舉行春拍，約有2,000件拍品，總估值7億元。保利香港執董張益修認為，亞洲不斷有新客戶參與拍賣，對拍賣成績感到樂觀，更唔擔心中央打貪帶來任何影響，拍賣始終屬於文化收藏活動咁話。<br>舊年蘇富比秋拍以1.8億元拍出曾梵志嘅《最後的晚餐》成為一時佳話。保利春拍亦有曾梵志《面具系列》一幅畫。據講曾梵志於2000年只畫過3、4幅長條型油畫，且看能否再創佳績。</p><p>【保利春季拍賣品】</p><p>李華華<br>mailto:LiWaWa@AppleDaily.com</p></body></html>