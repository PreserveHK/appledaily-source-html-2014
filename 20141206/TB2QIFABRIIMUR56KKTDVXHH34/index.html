<html><header><meta charset="utf-8"><title>北望樓 - 左丁山</title></header><body><h1>北望樓 - 左丁山</h1><p>到四季酒店參加「香港經濟峯會2015」，大門有車水馬龍之盛，匯豐銀行每年贊助此項香港經濟論壇盛事，當然大力邀請工商金融界別的重要客戶到場，各大商會的頭頭，旗下擁有不少企業，在香港做大生意，那有不與匯豐扯上關係的，怎會不應邀到場？此外還有港交所、恒基兆業的一眾高層，齊齊捧場呢。<br>行入四季大堂，想起日前有內地網媒報道，內地不少大款大戶，如傳出與落馬高官有牽連嘅消息，就會走得快，好世界，聞風而遁，唔係走去美加澳紐（因語言不通，離中國太遠），亦唔會走去星加坡，而係先走嚟香港，避吓風頭先，兼可以叫夥計到香港匯報，繼續指揮生意營運，一旦風聲冇咁緊，或者事情已告一段落，自己可以脫身嘞，先至打道回府，一年多以來，晉商就成為香港常客。<br>呢批暫時落難之人，未必個個有香港住宅，就算有，都未必有住在五星酒店咁好享受，於是大多數聚集在四季酒店，最鍾意有無敵海景嘅房間，一來望維景可以散心，二來窗外望往北方，消解懷鄉之情，故此內地稱四季酒店為「北望樓」咁講。<br>左丁山心中有少少疑惑，住在君悅、港麗、文華、香格里拉等大酒店都可以北望嘅啫，何以內地富豪偏愛四季？呢日趁參加峯會之便，捉住一位消息人士問一問，佢話：「內地網媒講北望樓，已經係舊料，不過內媒最近又炒作翻新啫，老實講，真係有好多內地客豪住四季嘅，主要原因係有地利，樓下就係IFC商場，買乜靚嘢，食乜名菜都有，來往機場最快捷，到地下搭機場快線都得，仲有呀，四季酒店有大量服務住宅（serviced apartments）供應，內地富豪來港避風頭，根本唔想在lobby check in，check out，以免俾人碰到，住serviced apartments夠晒私隱啦，而且仲可以包一層俾埋家眷隨員住㖭。」原來如此，但既然已經傳晒開去，難道中央中紀委會唔知北望樓嘅存在？消息人士話：「係囉，曾經有人話有北方人士每日在大堂咖啡室輪更，吼實外面呀！」哦！失覺晒，我地啲凡人確實唔知有呢樣嘢，四季樓下大堂嘅咖啡室素來好生意，一位難求，好彩約左丁山去嗰度飲茶嘅人，係講廣東話嘅啫，之不過廣東省政協主席朱明國已在11月被組織調查，相信佢與不少廣東商人及香港廠家有認識，北望樓開始有人講廣東話都唔奇。</p></body></html>