<html><header><meta charset="utf-8"><title>報告王：尋寶靠睇大行怎合奏 - 瑪姬兒</title></header><body><h1>報告王：尋寶靠睇大行怎合奏 - 瑪姬兒</h1><p>今日係2014年港股第一個交易日，預祝大市「紅盤高開」，全年越升越有，大家繼續賺大錢。<br>不過，今次都係瑪姬兒嘅「告別作」，多謝咁多位讀者過去一年嘅支持，更多謝本欄另一位欄主高明，每當我病咗或者放假，佢都會仗義出手頂更，感激不盡！<br>猶記得啱啱開始寫報告王時，都覺得好頭痛。老實講，每日都有咁多大行報告，有啲報告的確可以推高股價，但升咗先叫人入貨，好容易累大家摸頂；有時想推介有潛力炒番轉的股仔，但呢啲股通常都無大行寫報告，又好似唔太啱報告王寫。</p><p>適合保守散戶</p><p>況且，相信好多炒友都深深明白一個道理，有啲名牌大行落力唱好某隻股，有可能只係想推高股價散貨。所以，大行報告只係用嚟參考。<br>點樣先可以喺咁多報告入面尋寶，瑪姬兒有個小小心得分享：不妨留意下，一些獲得各大行「大合奏」唱好嘅股份，通常都有潛力慢慢累升，毋須怕高追坐艇，啱晒承受風險冇咁高嘅散戶。<br>不過，有一點各位絕對要小心，「大合奏」嘅主要條件係，各大行要在「分別在一段時間入面」出報告唱好，而非在「一兩日內聯手唱好」嗰一種，後者通常只會刺激股價放煙花，之後好快就會跌番落嚟，跟炒嘅話就好大機會中招。<br>至於炒友可以喺邊度尋寶？建議密切留意本報其他欄主分享，命中率隨時高過晒大行！<br><br>瑪姬兒</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>