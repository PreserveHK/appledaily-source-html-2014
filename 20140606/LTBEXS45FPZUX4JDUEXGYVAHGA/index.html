<html><header><meta charset="utf-8"><title>大棋局：長實賣樓有辦法 - Mr. Tregunter</title></header><body><h1>大棋局：長實賣樓有辦法 - Mr. Tregunter</h1><p>荃灣環宇海灣開賣，折實最平呎價7,634蚊起，平過隔離廿幾年舊樓海灣花園同海濱花園，成為近期一手樓吸票王。但係咪真係咁平？<br>長實（001）今次開盤其實呎價唔低，由9,000幾至14,000蚊都有，但折扣多，即供最多減15.75%，建期減14.75%。如果諗住入場買8,000蚊呎嘅盤都中伏，事關頭兩張價單未折前1萬蚊呎以下嘅單位得21個，佔開賣單位唔夠4%。未有一手住宅物業銷售條例前，呢種盤散客幾乎買唔到，因為坊間流傳發展商會留貨畀特定代理，例如賣得多單位嘅代理，就獎佢再帶客買較筍價嘅盤，令代理更加落力。係真係假唔重要，一手新例立法後，呢種現象已冇法出現。現時入場買一手樓要抽籤，睇你好唔好彩。不過，環宇海灣三房單位普遍屬略低水，點解會咁？因為環宇海灣嘅開則比例，大約係兩房佔30%、三房50%、四房20%。呢個盤對長實嚟講，三房先至係膽，三房嘅開價就要穩陣；兩房、四房係bonus，會有較多溢價，係用嚟跑業績。所以7,634蚊呎設係最差果間三房度，兩房、四房口價定高少少做對比，再用最平唔使8千蚊嚟做口號吸引客人，乍聽之下就覺得抵。<br><br><br>Mr. Tregunter<br>本欄逢周五刊<br><br>出註：作者為《地利根德閣》blogger，著作有《樓市撈底攻略》</p><p>【壹錘定音】星期一至五，早上8點開咪！<br> http://hk.apple.nextmedia.com/livestream/channel/lishow <br> <br>立即更新Android《蘋果動新聞》app<br> https://bitly.com/appledailyandroidapp  </p></body></html>