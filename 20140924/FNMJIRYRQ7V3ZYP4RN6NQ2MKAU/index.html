<html><header><meta charset="utf-8"><title>黃光亮老友　佛學博士馬主做過拳手</title></header><body><h1>黃光亮老友　佛學博士馬主做過拳手</h1><p>呢期第六場隻「搖錢樹」，馬主更富裕團體成員中，除咗大家熟悉嘅食肆老闆「幟哥」黃永幟外，仲有一位郭兆明（唔係莎莎老闆郭少明）亦大有來頭。<br>郭兆明都可以話係傳奇人物，做過拳手、汽車維修，之後做生意發迹，自言中過幾次巨額三Ｔ，據知亦識得醫術。家陣年約70，但睇落得五十幾歲，佢曾將古董車 51年嘅開篷咪拿(MORRIS MINOR)攞出嚟慈善拍賣。除咗呢啲經歴，郭兆明仲係斯里蘭卡佛學博士，2010年五區議員總辭，佢又參加過立法會補選，近年則活躍於網台論政。<br>好嘞，講番賽馬，「搖錢樹」上季曾喺草地大長途跑第三，當時狀態麻麻都有咁嘅表現，可見質素唔差。呢匹馬上周三季內初出，當晚郭兆明帶同藝人老友黃光亮一齊入場，明顯有意搏殺，可惜愛駒排最外檔形勢太差，但結果只輸唔夠四馬位，睇嚟已經試準。相隔一周匆匆又跑，由薛寶力換上更高級數嘅冠軍騎師潘頓，隻馬本身喺外國兩勝膠沙地1600米，今次繼續跑性質類似嘅沙田泥地一哩，郭兆明同幟哥分分鐘可以拉頭馬！</p></body></html>