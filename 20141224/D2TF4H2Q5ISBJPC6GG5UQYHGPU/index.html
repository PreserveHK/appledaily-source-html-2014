<html><header><meta charset="utf-8"><title>R8殺入阿布扎比　激戰華麗賽道</title></header><body><h1>R8殺入阿布扎比　激戰華麗賽道</h1><p>去過不少F1賽場，首次到訪阿聯酋阿布扎比，由抵達Yas Viceroy酒店開始，已忍不住驚嘆這條Yas Marina賽道是如何用金錢堆砌出來，難怪多個盃賽尾站也選擇於此作結，當中包括Audi R8 LMS盃，不論是落場參賽的還是在旁觀看的，也能享受其中。<br>記者、攝影：許維雅</p><p>為了培育年輕車手、增強賽車經驗及超跑技術，Audi已三度舉辦R8 LMS盃，一年6站共12回合的賽事來到最後一站，選址阿布扎比的Yas Marina Circuit決戰。R8 LMS盃首次在此舉世聞名的F1賽場作賽，美輪美奐的賽場區域尤其矚目，莫說傳媒雀躍萬分，就連一眾車手也表現興奮。代表Audi HK出戰的香港車手蘇誠峻（Matt Solomon），同樣是首次征戰此賽道，「呢條賽道好靚，設備好完善，顯示到金錢唔係問題嘅力量。我哋星期四行賽道嗰陣，睇見啲路真係完全平坦。仲有就係呢條賽道嘅抓地力水平好好，無論天熱定係夜晚較涼嗰陣，路面狀態都保持得好平均，唔會朝早特別甩尾，夜晚特別推頭。」</p><p>酒店夜景　靚得難以集中</p><p>完美賽道自然帶來激烈戰鬥，雖然Matt於第十二回合成功奪得季軍，但總排名成績之爭還是馬來西亞車手熊龍及澳門車手安德列．古圖的決鬥。各人分別取得一個回合的冠軍，結果由熊龍險勝，贏得賽季總冠軍，古圖屈居第二。談到賽道特色，Matt說十分享受第十一回合的夜賽，「夜晚比賽嘅感覺真係好特別，去到酒店嗰邊好靚，差啲顧住望風景而集中唔到，哈哈。至於彎位設計，我覺得最特別嘅區域就係酒店嗰一邊，有一個減速區特別難處理，因為你需要一邊轉向一邊減速，你可以睇到好多F1練習嗰陣都會飛出賽道。好彩R8有ABS系統，入彎有啲幫助。因為賽道係專門設計畀F1比賽，所以直路有啲過長，爬頭亦唔係想像中咁容易。」車迷想若親身落場感受，賽場亦有Racing School提供訓練，一日便可考取賽車牌。雖然Yas Viceroy酒店不如想像中昂貴，但要盡情享受這條華麗賽道，相信也要花點金錢才能圓夢。</p><p>KartZone　淺嚐車手滋味</p><p>覺得落F1賽場學揸賽車太激太貴，旁邊還有一個KartZone讓車迷鬥go-kart，成人每位約$232，約戰15分鐘，小朋友則每位約$116。採訪其間，大會亦有安排傳媒齊齊落場鬥車，全長800米的小型賽車賽道，共有15個不同深淺程度的彎位，賽制是先跑10分鐘排位賽，然後以圈速排位再鬥15分鐘，讓大家淺嚐車手滋味。雖然賽場路面路肩的狀態十分良好，即使車速高達60km/h，也不會像玩內地賽場般滿面泥沙，但女士或go-kart新手如我，就要三思後才落場，因為讓go-kart轉向所需的體力消耗足以令我痛足三天。</p><p>最靚賽道　Yas Marina Circuit</p><p>今次尾站的Yas Marina Circuit位於阿布扎比東海岸的Yas Island，賽道圍繞碼頭及酒店而建，入住五星級酒店Yas Viceroy更可站在露台欣賞賽事。比賽期間，賽車引擎的咆哮聲會無間斷地轟炸，是享受還是難受就因人而異了。這條被譽為全球最靚的F1賽道，是當地政府動用數億美元打造，2009年落成，全長5.554公里，共有21個彎位，可容納超過二十萬名觀眾。<br>查詢： http://www.yasmarinacircuit.com/en </p><p>平過水　油價每公升$3.6</p><p>比賽前有點空餘時間，於是駕駛Audi A3四出觀光，一個每公升油價只需約$3.6的國家，唔盡情飆車都有點對不起自己。由阿布扎比駛往杜拜市中心，車程約個半小時，沿途八成是六線高速公路，又直又闊，簡直一流。惟獨要小心最左快線的車，很多都揸得幾快，還有幾喜歡推人，要識趣讓車。</p></body></html>