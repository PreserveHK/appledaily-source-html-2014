<html><header><meta charset="utf-8"><title>汪洋之言 - 左丁山</title></header><body><h1>汪洋之言 - 左丁山</h1><p>明報在12月20日A16版有一篇有趣報導，其他報紙好似冇提，就係新華社英文稿報導國務院副總理汪洋到美國芝加哥出席「中美商貿聯委會會議」，發表談話，居然大膽（以內地領導人而言）指出：「中國對環球經濟發展及多種模塑世界秩序的規則中，美國的主導地位具有充份了解（clear understanding）！「我們基本上接受這些規則，並願意在全球經濟結構中發揮建設作用。這些規則早在中國改革開放前已在美國領導下建立。」，汪洋又講：「中國沒有想法，也沒有能力挑戰美國地位，」「中國對美國統治全球經濟發展和建立世界規則的手段有清醒的認識。」「美國已經主導了體系和規則，中國願意加入這個體系，也尊重這個規則。」<br>上述詞句在新華社中文稿不見了，也在英文繙譯稿刪除，顯然係唔想內地人知道。<br>汪洋其實係打開天窗說亮話箒，亦都係人在美國，故意向美國示弱，認美國係世界經濟體系大阿哥，當中係貫徹鄧小平生前講過中國要韜光養晦，唔好強出頭嘅精神。有啲腦袋過熱嘅左派，鍾意聽到中國GDP以IMF按Purchasing Power Parity（平準購買力）計，已經與美國不相上下嘅論調，認為中國可與美國爭一日長短。究其實，睇吓石油價格隨着美國開採頁岩氣技術進步而不斷下跌，令美國「敵人」俄羅斯、伊朗、委內瑞拉冇啖好食，惡人普京（不少中國憤青、憤中、憤老視之為抗美英雄）因油價不穩連累盧布大跌，搞到有神冇氣，就知道美國係真正世界經濟大哥，汪洋認清事實，在美國甘認低威，奉美國為世界經濟體系領導人、主導者，實在頭腦清醒，非常醒目。本欄前幾日講「美帝再現」，美國影響力無處不在，唔係斷估㗎。本地愛國報紙愛國寫手因佔領運動瘋狂指責美國黑手在後操控，捕風捉影之餘又亂咁點名一位美國人在中文大學壟斷本港大學嘅通識教育，真係笑死人冇命賠。其他大學唔講，香港大學係百年老店，點肯、點會甘心跟隨中文大學之通識教育課程與教學方法吖。中大在此方面素有五十年傳統，其他大學本是三年制，改為四年制後搞通識教育，跟隨中大亦無必需之架構與設施，一定係自己因應學校情況，自己製作嘅。啲反美狂熱派最好多多領會汪洋副總理之言，中國沒有挑戰美國地位的想法呀！</p></body></html>