<html><header><meta charset="utf-8"><title>趣BLOGBLOG：恒指陳奕迅化　累死港股 - 股榮</title></header><body><h1>趣BLOGBLOG：<br>恒指陳奕迅化　累死港股 - 股榮</h1><p>恒生指數上周五勁跌逾500點，為超過半年來最大單日跌幅。對不貼市的股民來講，可能會問，發生乜嘢事，係唔係要走貨。但對於基金大戶及專業炒家，所謂小股災只是得啖笑，恒指大跌又好，大升又好，對他們影響不大，事關港股指標指數──恒生指數，在他們心目中，已淪為雞肋，嗤之以鼻，參考價值低，但卻成為他們去年輕易跑贏指標、勁賺表現費的準則。<br>恒指公司自1969年開始發佈恒生指數，44年間成為公認的香港股市指數，每逢傳媒講港股升跌，第一時間想起的，就是恒生指數。港股=恒指，成為必然的方程式，叱咤風雲程度，猶勝過去十多年、在歌壇獨霸一方的陳奕迅。</p><p>紅籌國企佔成份股達52%</p><p>股榮不是專業歌迷，但起碼小時候，見過哥哥及校長瑜亮相爭又惺惺相惜；讀書時代四大天王你爭我奪，好不熱鬧；畢業後Eason由後起之秀，演變成現今無人可爭，長年稱霸樂壇。態度就是一切，年初的一個頒獎禮，陳奕迅「hea唱」成為熱話，我就聯想到同樣在指數稱霸的恒指公司。<br>歌壇如是，股市亦如是，一直以恒生指數食老本的恒指公司，或許長期處於comfort zone，忽視市場實際情況及需要，今時今日的恒生指數，我不認為是代表着大市的起落，大戶佢有佢炒熱門板塊，散戶卻繼續惘然，繼續一成不變的話，恒指及港股的結局只有攬炒。<br>恒指為人詬病的，是名義上是代表香港，理應由港資企業表現主導，但事實上，自2006年納入H股建行（939）後，本質已變成中港股市指數。恒指公司過去7年將成份股數目由33隻增至50隻，數目大增不代表擴大揀股範圍，三大國有銀行連同交行（3328）已佔四席，目前50隻成份股中，逾半（26隻）是紅籌國企，比重達到52%，另外24隻是港資企業，佔比48%，單是匯控（005）一隻已佔15%，以和黃（013）市值及在港影響力，比重竟不足3%，甚為諷刺。<br>過去數年，恒指公司推出數十個新指數，甚麼通脹掛鈎債券指數、低波幅/增幅指數以及等權重指數，感覺上「冇嘢搵嘢嚟搞」，問散戶甚至芬佬，冇人會睇，因為基本上與切身利益無關，「睇住托咩」。學青姐話齋，恒指公司應搞個新經濟股份指數，或受惠行業板塊股的指標，市好市壞自有憑藉。當然衞道之士擔心會掀起炒風，但就算你唔出，基金及投資老手一樣見風使舵喪炒板塊，老散卻繼續望住恒指，買內銀輸錢就賴市況差，結果更不願入市，惡性循環令成交萎縮。<br>無論是MSCI抑或新華富時等指數公司，在指數改革已跑先恒指公司，如果後者只滿足現況，故步自封，活在自我的世界，輸的是全香港股民。<br><br>股榮</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>