<html><header><meta charset="utf-8"><title>抗拒做風頭躉　擔心家族爭產呂志和：大富未必安樂</title></header><body><h1>抗拒做風頭躉　擔心家族爭產<br>呂志和：大富未必安樂</h1><p>【專訪】<br>過去屬於低調富豪，近年卻被迫高調。銀娛（027）及嘉華（173）主席呂志和，乘賭股狂潮，身家暴漲，引人矚目。但名太響、錢太多，卻為呂志和帶來更多煩惱。他怕做「風頭躉」，又擔心家族爭產，認為小富小貴已經足夠，大富大貴未必最安樂。<br>記者：吳永強　孔雪茵　林幗欣<br>攝影：易仰民　部份相片由被訪者提供</p><p>根據2014年《福布斯》香港富豪榜，呂志和的身家已暴漲至210億美元（約1,634億港元），僅次於「亞洲首富」、長實（001）主席李嘉誠。最近彭博富豪榜的一時烏龍，更造就呂志和做過半日「首富」。惟呂志和對「首富」的寶座卻並不受落，對於成為眾人焦點就更加「怕怕」，「呢啲係你哋（傳媒）曳之嘛，唔關我事呀真係，所以我都話你哋曳，得閒幫我寫咁鬼多嘢」！</p><p>得到金錢　失去自由</p><p>由富豪再進一步變成超級富豪，身家上的數字遊戲，反而為呂志和帶來不勝煩惱。得到更多金錢，同時卻失去更多自由。「你去到即係所謂大富大貴，成日身不由主，平常嘅人最安樂。係咪呀？我都情願好似舊時咁，得閒就湊吓啲仔女去吓旅行、游吓水，咁就最開心。又冇人睇我。你𠵱家出到嚟，個個啄鬼住你，煩呀」！<br>雖然身不由己，但總算為家族建立生意王國。已過杖朝之年的呂志和前年亦公佈「分身家」大計，準備交由第二代接棒。當中近年「火熱」的澳門賭業交長子呂耀東「打骰」，次子呂耀南負責美國酒店地產業務，中港地產由三子呂耀華掌舵。長女呂慧瑜將會負責本地酒店業務，幼女呂慧玲主管行政工作。<br>對於第二代的工作表現，作為父親的呂志和亦老懷安慰，「個個都好聽話好做嘢囉」。雖然「接班人」已漸有成績，惟呂志和卻似乎未放心全身而退，「唔係放心嘅問題，佢哋係識做，佢哋做錯咗又點啫？我話你做啱咗又點啫？……我啲仔女都唔知幾歡喜，我𠵱家返去搵對眼瞪吓佢，睇吓佢，佢哋就仲歡喜」。<br>放不下的，除了一盤生意，更可能是自己控制不到的事件。雖然呂志和曾提到，「自己錢唔係咁多……爭產問題在本港屬少數情況」。但兄弟鬩牆，上演爭產鬧劇，彷彿是大家族鐵定的歷史宿命。呂志和儘管口裏說着不擔心，惟對於未能掌握的事，他亦不敢說得太死，「呢啲你唔好講呀，個個家庭都有呢個問題，係唔係？啱唔啱？……我都話有錢就越要傷腦筋，越冇錢就唔使傷腦筋。真㗎，我有錢嘅親戚又有，冇錢嘅親戚又有，我認為最幸運係冇錢嗰個」！</p><p>無懼死亡　看得豁達</p><p>在商場過慣風雨飄搖的日子，看盡多少大風浪，就算面對人生的大限，呂志和不但不避諱，反而比平常人看得更豁達、更淡然，「驚唔驚死？哎，死就最好喎，安安樂樂，可以瞓覺，始終都要瞓覺。唔好睇得咁重，始終都要瞓覺」。<br>活到八十五歲，呂志和亦自覺人生無憾事，認為實事求是，盡力完成已於願足矣，「你做100年、1,000年、10,000年都做唔晒啲嘢，做又係自己心意，能夠做得到幾多咪做囉，做唔到都盡咗自己能力，唔需要怨自己㗎！」</p></body></html>