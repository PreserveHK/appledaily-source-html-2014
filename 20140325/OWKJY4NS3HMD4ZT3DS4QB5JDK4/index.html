<html><header><meta charset="utf-8"><title>洪欣陪長輩濕平　唔耐煩</title></header><body><h1>洪欣陪長輩濕平　唔耐煩</h1><p>【銅鑼灣】現年43歲嘅洪欣上個月為老公張丹峰生咗囡囡張晞彤，大前晚洪欣同大仔張浩鋒以及一位疑似係洪欣媽咪嘅長輩去銅鑼灣行街；啱啱生完BB嘅洪欣，成個人仲包包地，未完全收身。洪欣先陪長輩去電訊公司搞電話卡，跟住去咗崇光買家品，因為長輩行動唔太方便，銅鑼灣又人頭湧湧，洪欣就提醒佢小心啲。<br></p><p>囡囡辦證險被拒</p><p>原來洪欣係幫長輩搵玻璃水壺同杯，但長輩睇咗半粒鐘都唔啱心水，搞到洪欣個樣有啲唔耐煩咁同長輩講：「其實你都係想買玻璃杯同壺啫，求其得啦。」之後佢哋行咗去宜家再搵，點知又唔啱心水。洪欣冇耐性再搵，一支箭去停車場攞車，載囝囝同長輩離開。<br></p><p>另外，噚日遼寧衛視喺微博出咗段《寶寶抱抱》節目預告，洪欣一家四口都會出現，而預告片仲話日前洪欣同張丹峰喺香港為囡囡攞證件時差啲被拒絕，箇中原因留喺噚晚播嘅節目度披露。<br>洪欣喺香港同囝囝親子樂，佢舊愛莫少聰亦同太太孫雲玲及囡囡莫芷嫣喺內地敍天倫。有內地傳媒日前喺北京一個商場撞見莫少聰同老婆囡囡行商場，仲帶囡囡去兒童樂園玩，報道指兩歲幾嘅芷嫣眼大大活潑可愛，深得莫少聰遺傳。<br>採訪、攝影：徐錦池、羅德光、吳耀輝</p></body></html>