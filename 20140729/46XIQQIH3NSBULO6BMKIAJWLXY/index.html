<html><header><meta charset="utf-8"><title>隔牆有耳：七月節目　跟足人哋拍CCTVB抄鬼晒網台 - 李八方</title></header><body><h1>隔牆有耳：七月節目　跟足人哋拍<br>CCTVB抄鬼晒網台 - 李八方</h1><p>前日農曆七月初一，又係鬼門關大開嘅時候，CCTVB趁機推出以鬼故為題材嘅節目《區區有鬼故》嚟應節，喺上星期六播出，仲搵埋「龍婆」羅蘭姐做主持，頭炮講灣仔區，點知有眼利嘅網民發現個節目熟口熟面，同網台低俗頻道嘅怪談節目《大丸有落》其中一集好似，懷疑CCTVB又抄襲。</p><p>東城戲院講拍膊頭借火</p><p>CCTVB抄嘢就唔係新聞，不過佢哋原來由過往抄電影、抄其他電視台，變到連網台都照抄。有網民話，喺3月19日播出嗰集《大丸有落》，講灣仔區著名嘅鬼故，包括東城戲院、修頓球場、灣仔舊街市、灣仔郵政局、南固臺、八公廟、星街等。CCTVB上周六出街嘅《區區有鬼故》，亦係講東城戲院、修頓球場、灣仔舊街市、南固臺同星街嘅鬼故。而且鬼故內容有九成幾相似，以東城戲院為例，兩個節目都提到睇戲時被拍膊頭借火，以及女廁見到個無面女鬼嘅鬼故。<br>八方翻睇呢兩集內容，發現兩者取材鬼故內容相同，但《大丸有落》可能經費有限，製作比較粗疏，相反，財雄勢大嘅CCTVB製作明顯包裝過，除有靚實景同訪問區內街坊外，並有半個鐘嘅鬼故短劇。<br>八方唔排除CCTVB偷換《大丸有落》嘅概念而構思《區區有鬼故》呢個節目，但鬼故來來去去都係嗰啲橋段，而且著名鬼故早已流傳幾十年，甚至過百年，以往都有唔少節目翻兜無數次，呢單抄節目羅生門，CCTVB都唔係話冇機會「打得甩」。<br><br>李八方<br>mailto:pf_lee@appledaily.com</p></body></html>