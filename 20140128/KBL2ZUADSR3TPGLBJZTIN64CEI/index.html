<html><header><meta charset="utf-8"><title>青心直說：有得炒未必飽 - 胡孟青</title></header><body><h1>青心直說：有得炒未必飽 - 胡孟青</h1><p>跨國投行繼續交罰款，CEO可以繼續加人工，假如這樣都可以成功過骨，也實在佩服股東的容忍度與慷慨，話說這家創投行罰款之最的美資大行香港分號，金融海嘯前還曾聘風水師指點迷津以保平安，各樓層更被指點油上不同顏色，其中交易室盤房一層油上紅色，有trader馬後炮望返轉頭，話dealing room已經夠火旺，仲油埋紅色，驚死佢老頂火氣唔夠猛，火上加火，員工遭殃就係預咗。<br>形勢比人強，迷信已無意義，反正該投行已棄用該風水師，資金市當然係由資金話事，雖然個人對後市並不悲觀，反正間歇性超賣迴光反照也是機會，假如信到十足宇宙最強話金價要低見1,000美元之言跟隊，條命真係凍過水，事關1,000美元已低於開採成本，到時搵阿茂幫你開礦。<br>難得跌近500點，平時嫌貴但鎖定之目標：4蚊嘅中滔（1363）、耐世特（1316），7.5元嘅金邦達寶嘉（3315），都係機會。已沽出的中芯國際（981）大難不死，有命等的話冇2元都有1元，大行話會見九毫六，中間有排chok。<br>從上周實體資金流向出發，中資股仍有資金正流入，但看細數的話，原來是一批零售層面資金大批流入ETF所致，反之美資機構就出現大量走資。</p><p>中外投資者看法各異</p><p>資金情況的一正一負，亦體現於中資股表現上，內地股市一星期內，整體上升了百分之三點一，僅於菲律賓成為區內第二佳的市場，惟離岸中資股，卻跌逾百分之二，排名尾二。<br>中資兩極化，再一次反映市場信心及判斷標準不盡不同，尤其是近期的理財產品爆煲憂慮及資金市場問題；盛傳有關方面肯拯救，內地叫好、人行願意做逆回購，市場高興，但國際投資者反應卻截然不同。無論如果，多次紀錄顯示，外圍越震盪，內地股市越穩定，A股短線跑贏，問題是，要有心理準備炒上炒落原來得個桔，有得炒都未必食得飽。</p><p>胡孟青<br>獨立股評人</p></body></html>