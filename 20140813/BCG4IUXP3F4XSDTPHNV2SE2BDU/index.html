<html><header><meta charset="utf-8"><title>【收市閒情】炒股壓力大　靚仔都變無能</title></header><body><h1>【收市閒情】<br>炒股壓力大　靚仔都變無能</h1><p>【收市閒情】阿春的暗戀日記－Banker的誤會 <br><br>2014年7月22日（二）　晴<br><br>隔籬組新嚟嗰個Team Head Leon，睇樣係幾好嘅，要知道呢間ibank入面，冇咩邊幾個真係有banker樣，你估真係個個係Leonardo Dicaprio咩？但我好肯定，佢襯得起Leon呢個名。<br><br>之前聽到好多人講，佢對班細好惡，成日發火，個個都叫佢「火屎Leon」。本來對佢印象麻麻。不過…嘻嘻…今日佢其中一個𡃁－阿Ken，自己行路唔帶眼，撞落我杯咖啡度，之後仲要勁鬧我。<br><br>我 又冇膽鬼，只係頭耷耷，唔敢反駁佢。點知目擊事發經過嘅Leon，竟然幫我講說話，狂抦阿Ken，鬧到對眼突晒出來，拍晒枱咁！搞到阿Ken要死死地氣同 我Say Sorry。我咁大個女，都未試過有人為我出頭，好有韓劇英雄救美感覺呢（笑）！我呢粒小薯，點解佢對我咁好？Leon仲要係公司明日之星呢！唔好諗啦， 聽日買杯咖啡俾佢飲多謝佢先。<br><br>2014年月7月2日（三）　晴<br><br>今日拎杯咖啡俾佢時，佢同我講咗句：「真係好，噚晚又瞓唔 到，呢杯咖啡救我一命。」言下之意，咁我咪佢救命恩人？（笑）傾落先知原來佢晚晚又睇美股，又上港交所Mon住有咩通告，搞到成日失眠。呢個男人又叻、又 上進，佢返工真係全程投入架！有次食飯行過佢後面，見到佢Keep住望住手機個報價，一路食，一路望。一個覺得，以事業為重嘅男人係最有型的；男人專心做 嘢事個樣，亦係最吸引的，這是宇宙不變定律。<br><br>2014年月7月30日（三）　晴<br><br>知道Leon成日唔好瞓同埋口乾，今日順 手煲咗啲湯俾佢飲（真係順手）。點知佢同我講多謝時，塊面竟然紅晒，手都震埋。佢好奇怪架，成日同佢講咗兩句，就話要去Washroom，唔通怕醜唔敢同 我講嘢？我都明嘅，一個男人，就算對住堆數字有幾叻都好；對住自己鍾意嘅人，都會不知所措嘅，應該係正常反應吧。Leon真係好鬼可愛豬架啫。<br><br>聽Elaine講，佢感情比白紙更白，自入行都冇女朋友。呢行嘅男人，一晚閒閒地走幾場，不過聽講佢次次去玩，最多只會飲嘢，一定唔會曳曳。點解一個咁優質嘅男人，竟然會冇女朋友？唔通佢好似都敏俊咁係外星人，識女朋友會病？<br><br>2014年8月8日（五）　陰<br><br>好擔心好擔心！今日晏畫見Leon面色蒼白，即刻WhatsApp佢問佢咩事，佢話頭痛，晏啲去睇醫生。早排先寫話佢識女朋友會病，今日就痛到睇醫生，都係我害咗佢（哭），下次講唔吉利嘢，真係要touch wood。唔知醫生講咩呢？<br><br>＊＊＊<br><br>Leon： 醫生呀醫生，最近我真係好唔對路，經常失眠、心跳手震，成日頭痛，覺得口乾。最慘係脾氣好暴躁，成日想冇嘢搵嘢去鬧，好似上次我「厚多士」，竟然幫個女同 事阿咩春出氣。呢個跟本唔係我，照計正常嘅我，係冇可能會理一個咁豬兜嘅女仔，而我當時只係一心一意，想搵人去鬧…<br><br>醫生：仲有冇咩其他唔妥地方？<br><br>Leon：有呀有呀，我…我尿頻…仲有…<br><br>醫生：仲有呢？<br><br>Leon：我…唔得<br><br>醫生：綜合你嘅職業，生活習慣同徵狀估計。你係由於近來股市波幅太大，炒股太大壓力，以致出現包括「性無能」此等焦慮症徵狀。<br><br>完<br><br>《青談3分鐘》早幾日請咗著名精神科醫生曾繁光，佢就話炒股太緊張，嚴重者真係會出現上述徵狀！想知更多有關「股民焦慮症」問題，同埋解決方法，請密切留意《青談3分鐘》。<br><br>by千頌C@堆填區<br> http://fb.com/winbigwok </p></body></html>