<html><header><meta charset="utf-8"><title>天籟靈音到港 - 左丁山</title></header><body><h1>天籟靈音到港 - 左丁山</h1><p>黃桂林博士講完打針預防生蛇，就話佢一個主要暑期活動就係參與香港歌劇團（Hong Kong Opera）籌辦在十月份演出李察史特勞斯作品「莎樂美」，正努力搜集香港一啲史特勞斯嘅粉絲、發燒友嘅藏品，作參考資料或展覽之用。嘩，大project喎，有排搞，左丁山知道以前香港麥當勞創辦人伍日照博士就係頭號李察史特勞斯發燒粉絲，可能收藏了不少珍品，可惜伍博士年前仙遊，真係唔知點樣可以搵到佢啲後人、友好，同佢地商量合作咯，可惜也。<br>與黃博士講完電話，幾個月前榮升媽咪嘅靚女A打電話嚟，叫左丁山嘜定時間去聽西斯汀教堂合唱團（Sistine Chapel Choir）嘅9月音樂會。醒起佢係媽咪要餵奶，立即問咗其他問題，做民意調查先：「你有冇餵人奶？」靚女A話：「哎吔，我自己係食奶粉大嘅，個女出世之後，一路食奶粉，依家肥肥白白，幾好吖，依家成日要返工，去見客，點方便餵人奶呀，咪唱高調啦！」有冇受到壓力呀，有啲狂熱人士睇唔起唔餵人奶嘅女士嘅噃？靚女A話：「鬼理得佢地咩，各人有各人鍾意啦，千祈唔好鬧人，自由選擇吖嘛！」佢嘅意見與放緊產假嘅記者K相同，記者K講得更白：「我個仔兩歲咯，最初我想餵人奶，但後來發覺力不從心，有一次餵完奶之後，BB就肚痛，家中印傭都係媽咪嚟嘅，佢勸我心情唔好，工作壓力大時就唔好勉強餵人奶，改用奶粉，否則會影響嬰兒健康。做記者周圍跑，餵人奶確實係唱高調，所以我一早放棄咗，改用奶粉。」呢幾位媽咪都好聰明，知道所有嬰兒奶粉嘅成份係相同嘅，各自搵一啲非熱門牌子奶粉，唔理會一啲廣告賣得最多嘅暢銷奶粉，故此買奶粉毫無困難，只有啲衞生官員以及狂熱母乳擁護者以為用奶粉嘅媽咪係笨人嘅啫。問完先至請教靚女A：「西斯汀教堂合唱團係乜冬冬？」靚女A話：「哎吔，無時間嘞，你自己上網查啦！」。好易啫，好快查到西斯汀教堂合唱團有1400年歷史，專門在教宗禮儀慶典上演唱，上任教宗本篤十六世在2010年10月委任Mgr Massimo Palombella擔任音樂總監。呢個聞名西方千幾年嘅合唱團得香港中華文化促進中心邀請，趁前往大中華地區宣揚羅馬天主教聖樂之便，特別在9月21日星期日於文化中心音樂廳演唱一場，叫做「天籟靈音：迴盪中華大地音樂會（香港站）」，愛好聖樂之人，記得撲飛呀。Sistine Chapel Choir歷史上第一次訪港，以後唔知仲會唔會再嚟！</p></body></html>