<html><header><meta charset="utf-8"><title>中環在線：Nokia舊部推新手機　超人睇好？ - 李華華</title></header><body><h1>中環在線：<br>Nokia舊部推新手機　超人睇好？ - 李華華</h1><p>超人李嘉誠近年越來越多科技投資，舊年底佢預告過，將有新嘅手機操作系統（OS）面世，噚日超人旗下和記電訊（215）3香港，就獨家發佈採用Sailfish OS嘅Jolla手機。董事長Antti Saarnio發言時特別提到李嘉誠，形容對方係聰明人，曾預告有新機出現云云。但佢之後點都唔評論跟超人有乜關係，似係故弄玄虛。<br>2011年成立嘅Jolla有近八成半嘅員工來自諾基亞（Nokia），不過Antti冇講明，呢班員工係咪諾基亞前行政總裁Stephen Elop喺2010年上任後，為削開支連番大規模裁員，裁出嚟嘅舊部。</p><p>抄小米　Jolla僅限網購</p><p>帶有北歐口音嘅Antti話，Jolla規模仲好細，得120人，希望未來可以搶到5%市佔率。佢預告，Jolla幾星期後會進軍印度，跟當地電子商貿公司合作，對中國市場亦有興趣，可能跟阿里巴巴等電子商貿平台合作賣Jolla手機。<br>Jolla嘅銷售模式幾似小米，規定只係網上銷售，Antti又話預約名額好快爆滿，似係參考小米當年條銷售橋囉。不過，Antti噚日一聽到私隱，就反覆強調唔會擅自上載用戶資料，唔知係咪寸緊小米嘅私隱洩漏風波呢？<br>講番呢部定價2,888元嘅Jolla手機，只有音量調節、鎖機兩個實體按鍵，華華初步操作唔算特別習慣，皆因佢上下左右滑動都有唔同效果，好難記。而且佢嘅外殼係網民唔多buy嘅塑膠料，屏幕唔夠高清，難怪Antti強調，軟件先係佢哋嘅賣點！<br><br>李華華<br>mailto:LiWaWa@AppleDaily.com</p></body></html>