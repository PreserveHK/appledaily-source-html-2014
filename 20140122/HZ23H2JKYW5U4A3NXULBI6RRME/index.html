<html><header><meta charset="utf-8"><title>中環在線：鍾情藍灣半島　張曼玉傳買第五間 - 李華華</title></header><body><h1>中環在線：<br>鍾情藍灣半島　張曼玉傳買第五間 - 李華華</h1><p>50歲影后張曼玉（Maggie）確係圈中富婆，現兜兜買樓，仲對港島東上車屋苑小西灣藍灣半島情有獨鍾，過去兩年間動用超過4,000萬元購入屋苑四伙單位，有傳佢最近又再豪擲4,188萬元增持屋苑一個連天台特色戶。<br>按土地註冊處資料，2011至2013年期間，Maggie以私人名義買入四個藍灣半島單位，售價760萬至1,188萬元，總值4,038萬元，所有單位都冇按揭登記紀錄。佢依然持有上述單位，現市值相若。<br>噚日市場瘋傳佢再買入一個藍灣半島單位，係屋苑5座一個頂層連天台相連特色戶，實用面積1,383方呎，另有一個1,333方呎天台同一個159方呎平台，享全海景，稱得上屋苑樓王。成交呎價30,282元貴絕港島東二手樓，甚至拍住薄扶林貝沙灣豪宅。原業主2010年以2,100萬元購入，三年多升值近一倍。<br>除藍灣半島，Maggie早於2001年買入現值約5,500萬元嘅淺水灣嘉麟閣豪宅單位，換言之，佢有過億物業喺手。</p></body></html>