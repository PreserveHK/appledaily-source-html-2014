<html><header><meta charset="utf-8"><title>隔牆有耳：梁高美懿做馬會大董 - 李八方</title></header><body><h1>隔牆有耳：<br>梁高美懿做馬會大董 - 李八方</h1><p>提起選舉呢兩個字，肯定觸動唔少人嘅神經，身為全港最大單一納稅機構香港賽馬會，噚晚示範咗乜嘢係真正嘅小圈子選舉！話說主席施文信任期屆滿，董事局除咗循例要選新一任主席，亦要喺遴選會員中選一位新董事加入董事局，取代施文信原有嘅位，令董事局要有齊腳12人！<br>雖則話主席個位由12位大董互選，但個遊戲規則，向來都係排資論輩頂上，即係由現任副主席葉錫安接棒上位；至於董事個位，當然係由小圈子產生！雖然幾百位遴選會員中，邊個對自己有信心，都可以報名參選，然後由其他遴選會員投票；若然只得一位參選人出閘，情況就會好似澳門選特首，崔世安可以順利「高票」當選！<br>奇就奇在，幾乎次次選董事，都只係得一個候選人入閘，今屆就係梁高美懿，八方聽聞原先有位姓李嘅對手，但唔知點解忽然消失咗！箇中理由一字咁淺，就係先要獲高人祝福，然後高調宣佈入紙參選，事關成班遴選會員個個有頭有面，冇高人祝福點會自己走出嚟攞架丟？梁高美懿得米後，連同范徐麗泰，馬會百幾年嚟首度同時有兩位女大董！馬會噚日亦宣佈過去一年嘅捐款刷新紀錄達36億1千萬，遠超上年度嘅19億5千萬。</p></body></html>