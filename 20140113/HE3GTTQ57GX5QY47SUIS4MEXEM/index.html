<html><header><meta charset="utf-8"><title>隔牆有耳：下身涼浸浸　市民眼金金40無褲男女Fun遊港鐵 - 李八方</title></header><body><h1>隔牆有耳：<br>下身涼浸浸　市民眼金金<br>40無褲男女Fun遊港鐵 - 李八方</h1><p>搭港鐵係日常生活最普通嘅事，唔着褲搭你試過未？噚日有40個本地同外籍人士，搭齊港鐵咁多條線，上半身穿着整齊，下半身竟然清一色以底褲示人，但又繼續吹水睇書玩電話，同日常搭車冇分別，其他乘客就一臉狐疑，心諗到底係睇唔到佢哋有着褲，定係自己着多咗條褲？<br>好多參加者下半身都着孖煙囱，可能似短褲冇咁尷尬，但幾位外籍少女無懼寒風，着住三角褲上陣，唔少男士眼光都不受控咁望完又望。部份意識到係快閃行動嘅乘客，就用陰陰嘴笑同舉機影相做回應，當然亦都有人細細聲話參加者一直在玩命，又問做乜冇人趕佢哋落車。有港鐵阿叔就先係偷望，冇耐就拎出手機，忘情狂影。<br>今次活動嘅香港搞手之一Kenton話，活動純粹只為向港人宣揚「fun is possible」理念，出發前更通知採訪記者，如果有人問起佢哋做乜唔着褲，只需要答「佢哋可能覺得熱」或者「佢哋應該係唔記得咗着」，總之唔好踢爆，搞笑為先。佢又話，事前曾經通知港鐵，不過一直冇人回覆喎。<br>呢項搞鬼玩意其實源自2002年，美國組織「Improv Everywhere」喺紐約地鐵發起首次「唔着褲地鐵遊（The No Pants Subway Ride）」，當時只得七個參與者，到今年已經發展成全球最少60個城市參與嘅玩嘢盛事，香港今年第二次參加。舊年香港參加者得28個，今年有40個，Kenton話希望以後有更多人一齊玩，為生活增添樂趣。<br><br>李八方<br>mailto:pf_lee@appledaily.com</p><p>足本收睇《亂噏24》x 卓韻芝； 跟住有錢國偉陪你夜蒲！<br>周一至周五《亂噏24》約定你： http://bit.ly/appletalk24 </p></body></html>