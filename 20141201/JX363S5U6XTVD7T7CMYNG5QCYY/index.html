<html><header><meta charset="utf-8"><title>Trader物語：大股上市　主責維穩 - 張士佳</title></header><body><h1>Trader物語：<br>大股上市　主責維穩 - 張士佳</h1><p>受人民銀行下調存貸利率消息刺激，以及上周五內地傳明年初成立存保制帶動，內險股、內房股及中小型內銀股大幅抽升，推動恒指上周升2.35%，收23987點，算係唔錯。不過如果拎去同上證綜合指數比較，就會非常失色，因為滬綜指收報2682點，全周升幅達7.88%，比恒指嘅升幅多兩倍幾，上周五更有7,000億元以上成交。至於後市，我認為再向上機會大，現時好友仍然控制大局，冇理由唔食埋先走，12月應該有嘢睇吓。如果想捕捉內地A股升浪，華夏滬深300（3188）係唔錯嘅選擇，因為包括嘅行業夠廣，而且幅圖又靚。<br>上周四內地最大純核能電企中廣核（1816）公開招股，集資最多245億元，無論國際配售或公開認購反應都係幾年來少有嘅火熱。聽聞有基金為咗爭取多啲貨，一早計好數撥出全公司現金去抽，而多間中小型證券行於首日早上已宣佈已用爆孖展額，有機會總額逾1,000億元。</p><p>中廣核凍資勁　大市難爆升</p><p>首先，我認為任何投資者同炒友點都要入飛抽一抽，點都要有啲貨底。雖然唔少人將佢歸類為新能源板塊，但相比太陽能、風電、水電等，核能唔係有錢就有得玩，非常不同。因為要擁有重要嘅核發電技術，唔係簡單透過收購合併，或者幾年時間做研發就可獲得，即係其他人想進入這個市場，係難過登天。所以中廣核更似1997年上市嘅中移動（941），上市時已經好大間，有一定嘅壟斷地位，有盈利能力。上市只係為咗配合國家未來嘅大興土木計劃，借用市場力量去加快發展，同埋令企業文化與國際接軌，成為「出口高鐵」後，另一大型技術輸出項目。因此估計其他核電相關企業，如中國核工業集團未來都會來港上市，形成一個核電板塊。更樂觀嘅推測係，核電板塊有機會成為下一浪大牛市嘅領袖股之一。當然見識過2011年日本311地震後，因海嘯令福島核電廠爆炸，為日本帶來嘅災難，就要理解經營核電廠可能幾十年都會冇事，但一有事嘅時候，可能就立即total loss，所以中廣核點都要有啲，但又唔好瞓身。<br>另外就係中廣核凍結咗市場大量資金，保守估計1,500億元走唔甩，相當於港股一日有多嘅成交金額，進取估計3,000億元都有可能，差唔多等於一個星期成交。市場咁多流動資金被鎖死，要炒上去隨時會唔夠氣，扯吓扯吓，可能要等認購資金回籠，先儲足力量去突破都唔奇，所以未來幾日都要睇實有幾多錢被凍結咗。<br>綜合以上形勢，A股向上無懸念，7,000億元成交非同小可，港股勢弱，只係被動上升，但係大跌機會微，加上為大型上市公司護航，衰極有限，然資金凍結了一大截，上升動力欠奉，所以我選擇的投資工具係sell put，如果再精準一點，係應該sell近價put，再sell遠價call，在拉牛上樹中的港股中圖利。<br><br>張士佳<br>註：筆者持有華夏滬深300指數ETF。</p></body></html>