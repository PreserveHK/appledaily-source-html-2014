<html><header><meta charset="utf-8"><title>中環在線：八達通頻出事　未揀啱新CEO張耀堂捱義氣頂多陣 - 李華華</title></header><body><h1>中環在線：<br>八達通頻出事　未揀啱新CEO<br>張耀堂捱義氣頂多陣 - 李華華</h1><p>家陣人人至少有一張八達通，八達通有乜風吹草動，差唔多全港人都關事，近年八達通幾次出事，例如出售客戶私隱獲利、歷年多扣過千萬元，上周又話畀錯優惠巴士乘客，難怪八達通都真係要精挑細選，搵一位相當適合嘅人選做CEO，接替原本今個月退休嘅張耀堂（Sunny），Sunny惟有捱義氣做到3月底。Sunny自言由童工做到花甲之年，佢2011年初加盟八達通，舊年8月宣佈，做到本月初就約滿退休。華華趁住新春，準備約佢老哥餞別，殊不知Sunny嘅退休大計要暫緩至3月底。原因係八達通董事會，仍在物色接任人選中，於是呢位好好先生就捱義氣，遲啲先至展開人生新一頁。</p><p>押後旅行大計</p><p>押後退休，有冇影響佢嘅旅行大計呢？Sunny笑笑口話，旅行幾時都可以去，最緊要公司人手交接順利。<br>莫非做八達通舵手呢份工太有「挑戰性」，冇人敢接呢個燙手山芋？Sunny不以為然，佢話呢個市場人才好多，相信董事會一定可以搵到合適人選。<br>正所謂人揀你，你揀人，八達通係一間受到公眾關注嘅公司，要做佢CEO，除咗有才能，仲要有膊頭，夠膽色，確實唔係咁易搵啱人㗎。Sunny上手陳碧華咪就係因為出售客戶私隱圖利一事被轟走囉!<br>早前聖誕元旦期間，Sunny亦留港睇住公司，得閒喺山頂跑步，三仔爺仲打網球互揪。賽果係23歲大仔贏佢，佢就贏咗仍在求學嘅19歲細仔。以花甲之齡嚟講，Sunny算贏晒㗎嘞！<br><br>李華華<br>mailto:LiWaWa@AppleDaily.com</p><p><br>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>