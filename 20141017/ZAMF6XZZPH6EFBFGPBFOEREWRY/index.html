<html><header><meta charset="utf-8"><title>囝囝反叛遭訓話洪欣幫口惹老公黑面</title></header><body><h1>囝囝反叛遭訓話<br>洪欣幫口惹老公黑面</h1><p>【銅鑼灣】洪欣09年跟內地演員張丹峰結婚以來，張丹峰一直視洪欣與莫少聰所生兒子張浩鋒如己出，一家三口經常結伴出巡晒溫馨，就算今年2月洪欣為張丹峰誕下囡囡張晞彤，一家人感情依然十分要好。不過，日前洪欣跟張丹峰以及囝囝浩峰現身銅鑼灣，張丹峰未知何故對浩鋒大動肝火，及後洪欣幫囝囝講說話，張丹峰更㷫到黑面及怒睥老婆，現場火藥味十足。</p><p>齊齊等的士</p><p>當晚7時許，記者發現洪欣、張丹峰和張浩鋒在銅鑼灣利園商場的士站等候的士，未有帶數月大的囡囡張晞彤同行。<br>現年14歲的浩鋒正值反叛時期，當日他未知何故觸怒張丹峰，張丹峰於是跟浩鋒訓話。然而，浩鋒顯得扭扭擰擰，又不時「擔天望地」，完全當張丹峰說話耳邊風，氣得張丹峰手指指狀甚不滿，繼而面黑黑跟浩峰講說話，可惜浩鋒依然未有理會。此時，洪欣不想老公責怪囝囝，於是出聲幫拖，並搭一搭老公膊頭，似在叫老公不要勞氣，但張丹峰不但未有收火，反而更加面黑十分嬲怒，甚至見他面容扭曲怒睥老婆，責怪洪欣幫口，就算之後上的士，張丹峰仍繼續面黑，一副氣難下模樣。<br>採訪、攝影：徐錦池</p></body></html>