<html><header><meta charset="utf-8"><title>中環在線：夏佳理係歌劇發燒友每年夏天飛奧地利睇表演 - 李華華</title></header><body><h1>中環在線：夏佳理係歌劇發燒友<br>每年夏天飛奧地利睇表演 - 李華華</h1><p>一講到邊個經常飛往外地聽歌劇，大家通常即刻想起前政務司司長許仕仁，但其實唔少政商界人士都有此雅興，港交所（388）前主席夏佳理就係其中之一。佢喜歡欣賞歌劇與樂團演奏，每年7、8月都會飛去奧地利欣賞當地嘅藝術節表演節目。<br>夏佳理戴過好多頂帽，曾經係立法會議員、行政會議成員、馬會與港交所主席，𠵱家戴住嘅兩頂帽就主要跟藝術有關，佢既係西九文化區管理局副主席，又係香港藝術節協會主席，加入藝術節協會都已經9年，2012年底獲委任為主席，肯定對藝術有濃厚興趣。<br>夏佳理透露，自己主要鍾意聽音樂、歌劇，奧地利每年7至8月都會舉行薩爾斯堡音樂節（薩爾斯堡係莫札特嘅出生地），佢每年都會飛去3至5日欣賞音樂節嘅節目，通常每日觀賞一個節目，由於今年節目太豐富，所以試過一日睇兩場表演。<br>被問到有邊位心水表演者，夏佳理亦講得眉飛色舞，跟華華講黃子華嘅棟篤笑有幾過癮無異。佢喜歡意大利女中音歌唱家Cecilia Bartoli，大讚對方人靚聲甜。</p><p>向藝術節推介心水指揮家</p><p>此外，明年2、3月舉行嘅第43屆藝術節，其中一個節目係洛杉磯愛樂音樂總監指揮Gustavo Dudamel來港獻技，正正就係夏佳理喺奧地利欣賞過呢位指揮家與樂團嘅表演，回港後即刻向藝術節行政總監何嘉坤推薦，仲成功邀請到對方來港表演兩場，相信到時一定可以喺場內碰到夏佳理。</p><p>【夏佳理心水表演者】</p><p><strong> Gustavo Dudamel（杜達美）</strong> <br>33歲的著名指揮家，28歲已出任洛杉磯愛樂音樂總監，明年初首訪亞洲，參與香港藝術節。</p><p><strong> Cecilia Bartoli（塞西莉亞．芭托莉）</strong> <br>48歲的著名意大利女中音，曾於2011年來港為香港藝術節舉行開幕音樂會，父母是聲樂家。</p><p>邀藝團來港最少傾兩年</p><p>明年2至3月舉行嘅香港藝術節已經係第43屆，上月開始預訂門票。夏佳理認為，過去10至15年，香港嘅表演藝術變化大，藝術節以前較多外國藝團表演，近年越來越多本地藝團參與；而觀眾嘅眼光亦越來越「尖」，欣賞範圍既闊且廣。<br>香港藝術節行政總監何嘉坤認同，指𠵱家嘅觀眾相當有要求，「例如一個樂團來港表演，佢哋會問邊位指揮、用邊類樂器、演奏邊一個版本等等，相當仔細」。<br>唔講唔知，藝術節每年邀請不同國家、不同種類嘅藝團來港，過程絕不簡單。知名嘅表演團體收費不便宜，而且本身演出多，要排期。因此，藝術節負責人除咗要跟不同藝團講價，還要花上好多時間去傾、去等，何嘉坤透露，一般要傾3至5年先至成事，快都要傾兩年。<br>明年藝術節就邀請到莫斯科大劇院芭蕾舞與歌劇團來港表演3齣作品，為一大重點節目。<br><br>李華華<br>mailto:LiWaWa@AppleDaily.com</p></body></html>