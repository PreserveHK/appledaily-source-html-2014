<html><header><meta charset="utf-8"><title>中環在線：啤酒節周末開鑼　盛智文搞新意蒲老蘭　Call的　一條龍 - 李華華</title></header><body><h1>中環在線：啤酒節周末開鑼　盛智文搞新意<br>蒲老蘭　Call的　一條龍 - 李華華</h1><p>世界盃雖然曲終人散，但係呢個周六、日大家繼續有得玩。中環蘭桂坊第11年舉辦音樂啤酒節，「蘭桂坊之父」盛智文冇得做海洋公園主席，就將創意發揮喺蘭桂坊，今年首度跟「Call的」App合作，方便醉客打的返歸，唔怕截唔到的士或者上錯車。<br></p><p>醉酒人士唔怕上錯車</p><p>盛智文指，舊年啤酒節有15萬人參與，今年去到第11年，啤酒節已經成為一件盛事，佢預計今年參與人數會增加10%至20%。生意額方面，舊年兩日有200萬至300萬元，佢相信今年都會有過百萬元；蘭桂芳協會董事方亮璇補充話，舊年有部份攤位嘅收入去到十幾廿萬元，今年將有超過70個攤位。<br>飲完酒，當然要識路同埋安全返屋企喇。盛智文繼續發揮創意兼搞新意思，為推廣劈完酒安全歸家嘅訊息，今年首度跟「Call的」App「Easy Taxi」合作，呼籲飲咗酒嘅人士用App電召的士，唔使擔心醉駕之餘，又唔怕截唔到的士或者上錯車喎。早排有警察喺蘭桂坊放蛇捉到黑的，話唔定呢個App都可以幫手打擊一下。<br>提到蘭桂坊同人多，自然講起佔中。盛智文保持一貫幽默本色，笑住話，好彩佔中行動唔喺呢個周末發生，否則就影響啤酒節㗎喇。之後佢就認真講，指個人唔希望見到佔中發生，由於佢經歷過好多大型群眾活動，覺得群眾好容易受到影響，唔係每個人都可以做到理性判斷，容易引起混亂，所以令佢對佔中好擔憂。<br><br>李華華<br>mailto:LiWaWa@AppleDaily.com</p></body></html>