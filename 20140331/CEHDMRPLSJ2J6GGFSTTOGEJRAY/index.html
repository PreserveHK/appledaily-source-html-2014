<html><header><meta charset="utf-8"><title>柏案驚奇：憎人富貴厭人貧 - 方栢翹</title></header><body><h1>柏案驚奇：<br>憎人富貴厭人貧 - 方栢翹</h1><p>踏入4月，英超進入大直路，只餘最後6周。所謂憎人富貴厭人貧，若現時你的愛隊爭標無望，看着其他前列球隊，當然「憎人富貴」；但我更「小器」，看着下游隊伍，同樣有幾隊特別唔like，黑心到想佢降班！<br>到底球隊做錯乜，慘到冇盃捧都唔夠，仲想佢降班？以前第一宗罪係踢法沉悶，如當年高Q大棍嘅保頓，及茅王之王溫布頓。時至今日，我就最為不齒無理炒掉領隊的班主。先說將去季聯賽盃冠軍功臣米高勞特立（圖）粗暴解僱的史雲斯。勞特立話當日朝早球會主席贊堅斯仲同佢握手話支持佢；點知幾個鐘後收電郵話自己被炒，連返球會跟球員道別的機會都冇 (咁似香港某間電台炒人嘅？)，咁樣對待為球會奪得成立百年以來唯一錦標的教頭，實在可惡！<br>本來「上天有眼」，勞特立被炒後史雲斯成績滑落，10戰僅1勝，由中游跌至下游；但上周擊敗諾域治後，又俾佢哋暫離降班漩渦；不過英足盃同歐霸盃雙雙出局，可能都係報應。另外兩支下游球隊西布朗及卡迪夫城，同樣在亂炒教頭後成績急轉直下，相信已證明兩隊當日炒掉奇勒及麥基是錯誤決定。尤其是卡城華裔班主陳志遠，上任後倒行逆施，一意孤行將球會傳統藍色球衣轉成紅色，球迷已非常不滿；最慘都係蘇斯克查BB，回歸英超第一擊，好可能係降班收場。<br>方柏翹<br>now足球評述員</p></body></html>