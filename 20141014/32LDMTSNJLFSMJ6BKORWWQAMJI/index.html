<html><header><meta charset="utf-8"><title>一周三件：君陽短打值博 - 錢雋</title></header><body><h1>一周三件：君陽短打值博 - 錢雋</h1><p>國家能源局敲定今年太陽能發電規劃係8吉瓦，但到上半年，實際裝機只得1吉瓦，比起規劃大滯後，太陽能瓣數有得諗，揀君陽太陽能（397），股價仲潛喺一年底，郁都未郁過。<br>上邊所講分佈式太陽能發電規劃唔到位，主要因為項目貸款有難度。基於呢個情況，啱啱喺上個月，國家能源局再落指引，鼓勵金融企業提供優惠貸款，同時，亦都鼓勵地方政府制訂補貼政策。而外資大孖沙高盛就估計，內地今年全年可以實現興建目標。</p><p>PB平絕同業</p><p>諗到係，喺嚟緊日子，新支持政策應該會出台，畀到呢類股票一個短打理由，而更實際係，喺追滯後情況下，包括君陽在內光伏行頭，係有運行。又君陽今年上半年，純利1.17億銀，一支箭增長2.6倍。<br>雖則，純利主要係投資增值，但亦都支持君能靚仔成績，兼去銜接主打瓣數肥仔商機。<br>又場內太陽能股，就算有PE，都高到無倫；又睇PB，君陽計埋喺今年4月，配售15億股新股，引入家陣大股東白亮先生之後，NAV約莫0.4元，現價（0.225元）0.56倍PB，場內行家聯合光伏（686）講緊兩倍、卡姆丹克（712）0.95倍、陽光能源（757）0.93倍，順風光電（1165）2.5倍，君陽PB起碼折讓咗40%。<br>又君陽啱啱喺上星期EGM通過配售10.9億股，畀唔少過6名承配人，呢撼貨每股配售價0.193元，同君陽現價唔係差好多。<br>喺睇得見前景底下，相信承配人唔係單單志在一兩個仙利錢。呢轉博新政策出台，博光伏turnaround，煲君陽，翻半番到0.3元咁計，PB先得0.75倍，都仲未追到最近磅嘅陽光能源。</p><p>錢雋<br>細價股專家<br>本欄逢周二、三、五刊出</p></body></html>