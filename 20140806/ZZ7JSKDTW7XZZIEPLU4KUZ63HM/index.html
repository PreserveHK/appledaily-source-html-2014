<html><header><meta charset="utf-8"><title>中環在線：父女關係冇轉差　趙式芝快接棒 - 李華華</title></header><body><h1>中環在線：<br>父女關係冇轉差　趙式芝快接棒 - 李華華</h1><p>卓能（131）主席趙世曾唔接受愛女趙式芝（Gigi）與波爾錶太子女楊如芯嘅同性婚姻，曾於今年初加碼至10億元招婿，但Gigi跟楊如芯依然恩愛，正當大家以為佢兩父女關係麻麻，趙世曾噚日宣佈，鋪路交棒畀阿女，將於下月董事會上提議Gigi紮職，由董事升為副執行主席。</p><p>趙世曾暫無意退休</p><p>噚日本來係卓能將總部卓能廣場拎出嚟招標嘅記者會，估唔到趙世曾一併宣佈集團接班部署。不過，78歲嘅趙世曾講明，「工作係做人最大樂趣，若身體健康、頭腦清醒，希望可永不退休。」即係暫時未有退休計劃。<br>被問到做接班人嘅心情，Gigi回應話好感恩，但強調升職只係名義上安排，業務上係遵從爸爸嘅指引先做決定，佢預計最快10月正式擔任新職位。Gigi今年35歲，唔知係咪一下子被委以重任，感到有壓力，噚日表現得幾緊張，不時不自覺咁摸自己衫領。<br>講番卓能廣場招標，公司意向價8.8億元。連總部都賣，當然令人聯想到卓能可能想撤資，趙世曾就話「答你唔到」。<br>其實趙世曾舊年底都鬧過CY政府效率低，指香港營商環境轉差，𠵱家在港投資冇乜意思，計劃削減在港投資力度。佢噚日繼續講，對香港競爭力下降感到好痛心，減少香港投資都係為勢所逼，現階段未有打算喺香港買地。不過佢就有意成立信託基金，作慈善用途同埋畀家族成員，又可能向表現良好嘅員工發放股份。<br><br>李華華<br>mailto:LiWaWa@AppleDaily.com</p></body></html>