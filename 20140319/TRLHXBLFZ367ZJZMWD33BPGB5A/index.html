<html><header><meta charset="utf-8"><title>魚樂無窮：協鑫大圓底坐四望五 - 唐牛</title></header><body><h1>魚樂無窮：協鑫大圓底坐四望五 - 唐牛</h1><p>舊年11月1日推介TCL通訊（2618），設中線目標價10元，噚日終於到價。內地傳媒報道，TCL官方微博近日多番與蘇寧易購、中移動官方微博進行互動，唔排除TCL即將進軍互聯網手機市場。牌面睇，10蚊只是中途站，博多兩成升幅不過份。<br>多晶硅價格回勇，半年來上漲近三成，帶動多晶硅龍頭產銷商保利協鑫（3800）一洗多年霉氣，破完一關又一關，周線圖做緊大圓底，目標價坐四望五！<br>協鑫全年虧損由2012年35.2億銀，大幅收窄至舊年嘅6.6億銀，單計下半年更轉賺2.5億銀，為2011年以來首次，復蘇之旅正式展開！集團於2009年亦曾一度見紅，其後上演一幕醜股大翻身，2010及2011年分別勁賺40億及43億銀，股價更喪升四倍至近6元，假若今次歷史重演，不得了！內地年初舉行嘅2014年全會能源工作會議提到，今年新增光伏發電裝機達14GW，另美國安裝量將提高到6.5GW，日本也達7至8GW，全球繼續加碼投資光伏，保利協鑫想窮都難。<br>錢途一片光明，自然吸引基金青睞，富達喺協鑫放榜前一天偷步掃入，持股量增至5.17%須披露水平，平均價3.05元乃近期高位，亦可反映富達對協鑫充滿信心，戰友要趁破今年高位3.17元前趕快入場！<br><br>唐牛</p></body></html>