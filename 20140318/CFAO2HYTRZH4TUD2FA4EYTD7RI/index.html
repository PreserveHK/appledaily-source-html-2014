<html><header><meta charset="utf-8"><title>隔牆有耳：尋找1937年風災後工廠天文台長「搵條毛」 - 李八方</title></header><body><h1>隔牆有耳：尋找1937年風災後工廠<br>天文台長「搵條毛」 - 李八方</h1><p>天文台台長岑智明猛收藏打風舊相，佢話咁搞到自己就嚟出現結構性財赤，近期得到一張舊相，又令佢廢寢忘餐，皆因張相令佢忙住「搵條毛」。<br>台長一有新珍藏，都好鍾意同人分享，噚日同傳媒午宴時，佢攞出一張約3R大小嘅相片。相中有一艘沉船，岸邊有一列矮屋，台長講係造成1.1萬人死亡、1937年9月2日「丁丑風災」後嘅情景。</p><p>為銅鑼灣填海前容貌</p><p>佢叫大家估吓相中係邊度，結果成枱都冇人估中，當知道答案時都O晒嘴，原來係未填海前嘅銅鑼灣。台長洋洋得意話，呢張用幾百蚊買返嚟嘅舊相值晒啦。<br>過咗近80年，相中位置對比似係𠵱家維園同大坑一帶，真係滄海桑田。台長話之前問咗好多專家，都冇人答到佢，後來放大張相，發現右邊有個招牌，寫住「A．KING」船廠，攞上佢飛佛網站「Gwulo.com」（古老網）問啦，真係有人幫佢搵到間船廠資料，先至知道嗰度係銅鑼灣。</p><p>不過台長鑽研舊相興趣極大，佢又發現張相左邊有間屋，寫住乜乜毛廠，但睇唔到個名，所以又周圍找人幫佢「搵條毛」，希望有識之士幫到佢搵到間廠資料。<br>天文台今個月29同30號舉行開放日，台長會喺第一日下晝4點有簽名會，佢話歡迎有打風舊相人士，試吓向佢出貨。不過佢話非誠勿擾，手頭上已經有幾百張珍藏，經驗老到，一眼就知係咪罕有。<br>郵政署今個月27號會發售一套六款「天氣現象」郵票，台長提醒氣象迷記得買啦，仲話30日上晝會有相關神秘人出席開放日㖭。<br><br>李八方<br>mailto:pf_lee@appledaily.com</p></body></html>