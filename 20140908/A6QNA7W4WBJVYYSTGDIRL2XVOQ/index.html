<html><header><meta charset="utf-8"><title>中環在線：楊思琦揼千萬買天晉IIIA - 李華華</title></header><body><h1>中環在線：楊思琦揼千萬買天晉IIIA - 李華華</h1><p>呢輪樓市咁旺，發展商個個搶住推新盤賣樓，好似新地（016）咁，拎完個山頂超級豪宅Twelve Peaks出嚟賣之後，又有接近千個單位嘅大型屋苑天晉IIIA，後市係點就無人知，發展商就一於「賣住先」，出貨至上。<br>唔知係咪天晉近將軍澳TVB電視城，寧舍多藝人捧場，早排聽聞就有元華、康華、馮寶寶、錢國偉去過睇樓，個盤上個禮拜開始賣，「味之天使」其中一成員入咗市之餘，聽聞成日上內地搵銀嘅女藝人楊思琦，都買咗個單位噃，好似仲話個單位係3B座A單位，售價成996萬元㗎，單位實用面積都有成848呎，唔知用嚟投資定自住呢?之前，佢都有買下磚頭做業主，好似清水灣半島同埋荔枝角泓景臺，今年再入市唔通係咪睇好樓市前景？</p></body></html>