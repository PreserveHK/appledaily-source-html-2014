<html><header><meta charset="utf-8"><title>佔領者有話說</title></header><body><h1>佔領者有話說</h1><p>首要撤回人大方案</p><p>Lincoln（廚師）<br>「9.28之後，我就一直住喺力寶中心天橋底，我已經辭咗廚師份工，同一班朋友守喺前線。我覺得對話嘅首要目標一定係撤回人大方案，我哋要民主發展，如果政府堅持人大方案根本就等於冇得傾。如果繼續走17年來走過嘅路無意思，民主、公義同自由先係香港引以為傲嘅地方。<br>希望政府喺同學聯對話裏面，交代埋警方處理佔領嘅手法。我完全想像唔到警黑可以合作，希望有合理解釋平息民憤。對付手無寸鐵嘅市民，係咪需要用到催淚彈？下次對付暴徒，係咪要出動埋坦克車？<br>有屋企邊個唔想返？如果想佔領人士撤離，政府應該切實回應，畀番個我哋要嘅香港我哋。」</p><p>公民提名係我底線
</p><p>梁小姐（文職）<br>「旺角上星期五爆發暴力衝突後，我先第一次上街支持佔領行動。雖然我唔會走到最前線，但個人坐喺度，新聞圖片影出嚟原來仲有咁多人支持，都係一種幫助。<br>學聯同政府對話，我希望政務司司長林鄭月娥能夠做個有良心嘅中間人，將香港人爭取真普選嘅訴求轉達中央，我要公民提名！連日嚟政府不斷迴避市民嘅聲音，遮掩背後強硬嘅態度，所以我對談判成果不感樂觀。<br>我認為公民提名係底線，如果傾唔成，學聯應該拒絕。如果冇公民提名，我直情覺得唔係一個選舉，你投嘅票，唔係投畀你希望想見到嘅人，或者唔係真心想投畀嗰個人，我覺得只係一個選擇，唔係選舉。」</p><p>冇真普選點解要？</p><p>梁同學（香港鄧鏡波中學中六生）<br>「政改三人組承諾過會聽民意，佢哋喺政改諮詢中提出『有票，真係唔要？』我會答：『冇真普選，點解要？』提委會組成如果沿用選委會組成方法，即使一人一票同等於冇得揀。希望喺談判中，當局可重啟政改五部曲，等到真正民意能如實反映，令中央讓步。」</p><p>有誠意就要時間表</p><p>阿冰（中大心理學系碩士生）<br>「我想香港啲官真真正正做個中間人，佢哋冇做過橋樑工作，根本搵個背脊對住你，面向中央，完全聽指令，唔理香港人。如果政治係妥協嘅藝術，但我有我講，你有你做，冇妥協過。我想要公民提名，你話唔符合《基本法》。呢個係法律問題，但法律可以改，例都可以修。如果你有誠意，就要有時間表，話畀我知幾時有真普選，有公民提名，呢個係社會發展進程。」<br></p><p>無論點都支持學生</p><p>劉小姐（家庭主婦）<br>「學聯同政府會面，無論係咪有成果，行動係咪升級，我都會支持學生。我唔認為政改三人組有話事權，但我希望政府可以同學生坦誠對話，聆聽學生訴求。」</p><p>港人已經冇嘢可輸</p><p>DAWN（舞台設計師）<br>「學生同香港人已經冇嘢可以輸，學聯星期五同政府會面係好事，談判結果只要唔再向後倒退就可以。政府𠵱家好明顯採取拖延策略，我哋只可以見步行步。」</p><p>公民提名仲有機會</p><p>阿樹（飲食業）<br>「𠵱家進展落去係有需要談判，第一要有公民提名普選特首，同埋廢除功能組別，仲有實行單議席單票制，呢三點好重要。雖然公民提名機會不大，但仲有機會，要畀中央知道，有公民提名後，市民都可能會支持中央人選，況且𠵱家有咁多新移民，五五波咁去公平選特首。如果談判結果做到其中一、兩點，已經係好大嘅成功。如果一項都達成唔到，我會繼續堅持留守落去。」</p><p>政府企硬繼續佔領</p><p>黃同學（皇仁書院中六生）<br>「政改三人組出賣香港人，喺過去嘅諮詢階段，未有將港人真普選嘅要求如實反映，完全缺乏誠意去為香港帶來真正嘅民主政制。談判唔代表我哋要讓步，我哋必須堅守特首提名低門檻，冇篩選嘅底線。好多嘢喺佔領行動前，人大都講話唔得。政府如果要企硬，我會繼續佔領。」</p></body></html>