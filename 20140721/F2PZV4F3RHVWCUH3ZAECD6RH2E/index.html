<html><header><meta charset="utf-8"><title>【壹週刊】釜山新水上樂園　必玩三層樓高滑梯</title></header><body><h1>【壹週刊】釜山新水上樂園　必玩三層樓高滑梯</h1><p>【壹週刊】香港今年6月係香港130年最熱，熱到唔想出街，更加想去旅行抖暑，位於釜山金海市嘅樂天水上樂園5月底開幕，有超大型沖浪池、兩條百米長滑水梯，夏日炎炎消暑首選呀！<br><br>釜山一向俾人感覺較首爾沉悶，最近終於有啲新嘢，全韓國最大嘅水上樂園就係呢度。樂天水上樂園全場面積有12萬平方米。最搶眼係大水桶Giant Aqua Fiex，連住成個遊樂園區，有六條唔同弧度嘅滑水梯，最高一條有三層樓高。覺得唔夠刺激，咁就試吓另一個外型似大喇叭嘅 Tornado Side，坐喺大水泡上以90度俯衝。<br><br>位於室外嘅巨浪池係世界第三大衝浪池，池嘅盡頭有個人造火山，火山爆發時翻起巨浪，有成兩米高，個浪一湧過嚟點都走唔切，一個巨浪撲起照頭淋，都咪話唔爽。<br><br>玩完水，不如去埋動物園行吓，三井公園佔地八萬五平方地，彷照森林設計。公園內有超過120種動物，每日下畫有趕羊騷，兩隻牧羊狗喺工作人員指示下將十幾隻羊趕入欄。而呢度唔止淨係睇動物，仲可以近距離同動物接觸，可以俾小朋友摸吓兔仔同雞仔。對於生活係石屎森林嘅都市人，可以一邊睇動物，一邊散步，真係好奢侈。<br><br>樂天水上樂園<br>地址：金海市長有路555號(新文洞)<br>電話：+82-1661-2000<br>開放時間：(室內及室外)7:30am-10pm<br>(spa) 9am-10pm<br>全日劵：成日$447 小童$354<br>下午劵：(2:30pm後入場)成人$370 小童$270<br>夜間劵：(5:30pm後入場) 成人$254 小童$220<br><br>三井公園 The Samjung Park<br>地址：釜山市釜山區草邑洞45<br>電話：+82-51-811-8800<br>開放時間：9:30am-7pm<br>入場費：成人 $146 小童及長者$116<br><br>iPhone App免費下載：<br> http://bit.ly/nextplus_iphone <br><br>Android App免費下載：<br> http://bit.ly/nextplus_android <br></p></body></html>