<html><header><meta charset="utf-8"><title>隔牆有耳：「外國勢力」非比尋常　央視美洲台照播和平佔中 - 李八方</title></header><body><h1>隔牆有耳：「外國勢力」非比尋常　<br>央視美洲台照播和平佔中 - 李八方</h1><p>大陸官媒幾乎日日批鬥佔中，《環球時報》噚日指戴耀廷同周永康係小丑同歷史罪人，《人民日報》海外版形容佔中係失控高速列車，呢啲評論，相信好多人已經睇到不以為然，但噚日中央台報道佔中嘅消息，卻令人刮目相看，「外國勢力」果然好強。</p><p>佔領者彈結他 創作藝術</p><p>中央台美洲分台播出一段以「佔中無阻外籍人士移居香港」為題嘅新聞，片段訪問一對移民香港冇耐嘅比利時夫婦，更加罕有播出金鐘佔領區畫面。喺報道之中，央視記者訪問比利時夫婦，佢哋話有留意佔中對香港嘅影響，不過對香港前景樂觀，呢種講法，同中央主旋律顯然唔同。<br>記者仲訪問移民顧問Steve Lewis，引述佢話唔少移民人士查詢佔領情況，但呢位老外認為，佔領情況唔會持續好耐，認為香港仍係理想做生意地方，央視記者最後指，家陣佔領區部份道路已經通車，話香港正逐漸回復正常，配合金鐘佔領區情況，播出嘅片段見到佔領者圍坐彈結他，同埋有好多帳篷、藝術創作雨傘巨人等，表現好和平，同其他官媒報道抹黑佔中好唔同，而呢啲畫面縱然好正常，由央視播出卻係非比尋常，怪唔得話「外國勢力」不可忽視。同樣屬「外國勢力」嘅Kenny G，睇完轉軚後再轉軚都未遲！</p><p>李八方<br><br>mailto:pf_lee@appledaily.com</p></body></html>