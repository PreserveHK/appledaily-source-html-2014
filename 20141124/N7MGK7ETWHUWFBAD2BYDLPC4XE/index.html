<html><header><meta charset="utf-8"><title>馬主嬲嬲哋！1.3倍大超班馬騎得曳追唔切僅敗</title></header><body><h1>馬主嬲嬲哋！1.3倍大超班馬<br>騎得曳追唔切僅敗</h1><p>開季短短兩個月，已經湧現咗唔少耀眼明星馬，當中包括姚廐「包裝奔馳」。呢匹四歲新西蘭馬，上仗初出贏得好Easy，今場雖然跑高一班，爭第四場三班1200米，但一如所料由頭熱到尾，開跑時僅得1.3倍，位置更加係10元1角下限。<br>由於贏開嘅郭能造唔到磅，所以「包裝奔馳」呢鋪一早搵定造到116磅嘅意國型男杜滿萊代勞，馬主同騎師早排至合作以「包裝鬥士」勇奪婦女銀袋賽，諗住今次再斬四両，實食冇黐牙。點知人算不如天算，「包裝奔馳」起步唔夠快，入彎時又同外側馬匹挨擦，遲咗發力追趕，就咁僅僅追唔切，影相輸短馬頭畀苗禮德、雷神組合之「龍城勇將」飲恨做二奶。反觀後駒直路早着先鞭，計質素未必及得上「包裝奔馳」，不過贏在有運，就咁偷雞成功爆出13倍半冷W。「龍城勇將」累積出賽三次兩贏一輸，前途都幾值得睇好，第三名係沿途快放斷唔晒之「星運俊爵」。<br>「包裝奔馳」馬主李運強賽後失望地說:「我賽前已叫杜滿萊不要留得太後，真不知道為何他要留得咁後，最後只輸少少！」李運強兒子李文斌說：「跑馬就是這樣，唯有收拾心情，寄望下一仗，再加油努力！」</p></body></html>