<html><header><meta charset="utf-8"><title>乒總恒生有功 - 左丁山</title></header><body><h1>乒總恒生有功 - 左丁山</h1><p>2014年世界乒乓球錦標賽已經結束，香港女子隊得到季軍，成績與2012、2008年世界盃相同，比2006年得亞軍就有啲遜色，但不可不知嘅係，過去香港女子乒乓球隊靠外援支撐，外援即係來自內地，移民香港嘅乒乓好手，例如帖雅娜、桑亞嬋、林菱等，呢幾位新移民為香港女子乒乓隊打拼十年，年紀已達運動員退休之齡，今次香港女子隊靠乜人爭取到咁好成績呀？<br>睇真啲，左丁山為之拍掌叫好，原來係靠本地土生土長嘅女生爭取到嘅，主力球員係李皓晴、吳穎嵐、杜凱琹，三人加埋老將帖雅娜、姜華珺去砌，在八強半準決賽以三比零掃走德國女子，在準決賽就輸咗俾強敵日本，無話可說，教練李靜大聲講：「香港細路係得嘅！」<br>香港女子乒乓唔靠外援而有出色表現，全靠青訓有功，乒總主席余國樑話恒生銀行贊助嘅青訓工作初有成效，以後會繼續落去，唔會再走倚賴內地移民好手嘅舊路，盡力培養本土球員上位。<br>余國樑係乒總老會長余潤興嘅公子，余家養好多馬，過往擺喺黃汝安馬房，皆以「神駒」為名，例如今季曾跑過入位置嘅「雪風神駒」，現在多數放在告達理馬房，余家養馬多，馬圈無人不知，但更為乒乓球迷知道嘅，就係余家兩代人幾十年來支持本地乒乓球，貢獻大過香港政府好多。現時政府撥款俾乒乓球運動，只係贊助金牌冠軍級球員，所謂精英運動員，但青少年學習乒乓球呢啲基本紮實功夫，政府就唔理得咁多，要乒總負責晒，好彩有恒生銀行願意多年來贊助乒乓青訓，讓本港青少年有機會學習、練習乒乓球，有機會成為本地辣薑，唔使成日依靠在內地入不了國家隊嘅乒乓球員移民來港。<br>呢日飲茶時與乒乓發燒友公子L講起乒乓世界盃，佢大讚香港女子隊表現出色，第一個就係要多謝恒生銀行，第二個就係多謝乒總高層盡情捐獻，點解要捐獻？公子L話：「你有所不知，培養一個世界級球員，必須送佢地出去比賽爭取經驗，向先進學習。每年每位球員出外，三四十萬銀唔少得，幾年來用咗近四百萬港銀，邊個俾呀，唔係特區政府呀，而係乒總的會長主席理事！」捐錢俾乒乓，真係無名無利，盡顯無私胸襟呀！</p></body></html>