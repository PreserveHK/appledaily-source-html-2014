<html><header><meta charset="utf-8"><title>轉工話咁易 - 左丁山</title></header><body><h1>轉工話咁易 - 左丁山</h1><p>營業總監C以前住在西貢，後因揸車返工路程遙遠，東隧又愈來愈塞車，於是搬去鰂魚涌租住一個單位，呢日同佢吃午飯，見佢咳個不停，但又唔見有痰，顯然係氣管有事。總監C話：「咳咗成個月都唔好，睇完中醫睇西醫，跟住又睇中醫，吃乜藥都唔掂，慘也。」咁又是否城市空氣有關，佢話：「我都有懷疑㗎，我朝早六點鐘就起身拖狗行街，七點幾返工，朝早屋邨內校車密佈，噴出好多死氣及汽油味，我聞到就咳。返到屋企同狗仔抹腳，先用濕紙巾、後用濕布，抹三次先至唔見咗啲黑色。以前住喺西貢，拖完狗行街，抹腳一次就得嘞，鰂魚涌啲街道係污糟啲嘅。」<br>咁講法，不如搬返西貢。總監C話：「正有此意，下半年租約一滿，為自己，為隻狗，我就搬返鄉下村屋，以漫長返工塞車時間換取新鮮空氣及乾淨道路！」<br>香港幾難搵到一個安樂窩，經常係得一樣唔得一樣，魚與熊掌不可兼得，住在鄉郊或住在市區，要睇個人偏好。傾傾吓，有一位夥計走過嚟與總監C打招呼，原來佢以前在鰂魚涌一間日本餐廳工作，啱啱轉過來呢間「唐人館」，轉工好似話咁易。此亦唔奇，上星期同一位業界人士傾偈，佢話一級廚師、星級廚師非常搶手，大酒店好似有實力搶人，但同時大酒店嘅廚師亦會隨時跳槽出外創業開餐廳，故此人工搶到十幾萬以上，前所未見。以此求證餐廳R，佢話只有少數米芝蓮星級廚師先至咁巴閉啫，一般廚師人工冇咁高，但月薪二萬至五萬之間嘅級數，轉工似音樂椅，轉個不停，佢自己都因為缺人而頭昏腦脹，HR俾佢逼得失失慌，話有人應徵嘞，不如請啦，餐廳R要自己見一見，一見之下，方知唯一一位應徵者係一位中年OL，因為厭倦寫字樓工作，自己又鍾意在家煮嘢食，故此寧願減薪，話要辭工嚟做廚師。餐廳R為之啼笑皆非，職業廚師嘅工作量與複雜性點可以同在家煮飯仔相比呀？點請得落手？但HR話：「冇其他應徵者咯噃。」餐廳R為之踢晒腳，短期內不知如何是好。</p></body></html>