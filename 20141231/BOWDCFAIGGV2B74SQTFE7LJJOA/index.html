<html><header><meta charset="utf-8"><title>山系女孩　野炊跨年</title></header><body><h1>山系女孩　野炊跨年</h1><p>今夜是告別，明早是希冀。為了迎接二〇一五年的首個清晨，有想過露營觀日嗎？近年，各地湧現了一批新人類︱︱山系女孩，她們有顆出走的心，愛行山愛露營，架一個別致的營舍，掛幾串繽紛的絲帶，再配上一身花花綠綠的山系服飾，婆娑樹影處，就是她們的派對池。要點派對食物？人在野其實也有好滋味，山系女孩為你示範簡易野炊料理，並以鳥語蟲鳴、清新空氣來調味。祝大家新一年，一切安好。<br>記者：陳詠敏<br>攝影：伍慶泉、周旭文、楊錦文</p><p>露營，很多人以為是男人的浪漫，背上沉甸甸的裝備、翻過一座又一座崇山峻嶺，在險要奇巖上架起帳幕，以天為被、以地為床，坐看雲起時。<br>但女生會告訴你，露營跟行山可以是兩回事，既能二合為一，也能純粹露營。「香港其實有好多方便嘅露營地點，落車之後行一小段路就可到達，好似大帽山郊野公園，喺車站行過去，唔使五分鐘就到營地！」看來嬌滴滴但有三年露營經驗的Becky說道。「每個人嘅能力都唔同，我認為一個鐘頭之內可以到達嘅，都係理想露營地點，畢竟露營比行山要帶更多嘅嘢，例如帳幕、食水同爐具等，始終對女生嚟講會有啲吃力，唔適宜行太耐。」Becky對露營地點並不揀擇，但最重要的一關就是紮營地點與廁所的距離。「唔好太近，又唔好太遠，乾淨最緊要。我覺得做山系女生，最重要係放下身段。我有啲女仔朋友唔鍾意露營，怕污糟、怕瞓睡袋、怕廁所遠。但係接觸大自然就係要將就吓。例如化妝，平時幾咁貪靚都好，露營嗰陣我都一定係素顏，不過防曬工夫一定要做到足！」Becky補充。</p><p>人在野，最大的娛樂節目就是做飯
</p><p>又有很多人以為，野炊吃的不就是罐頭和公仔麵？曾經幫戶外雜誌撰寫超過一百個野炊食譜的Rebec告訴你，其實不一定，儘管置身山野之間，仍可烹調中、西、日、韓、泰等各地美食，跟在家中無異，只不過，你要花更多心思去準備。<br>「一般兩日一夜嘅話，你鍾意食乜都得。如果係露營兩三天，就要有啲計劃。第一日要食新鮮食材或者海鮮之類。第二日可以食肉，不過肉類事先要喺冰格雪到好似石頭咁硬。第三日就冇辦法啦，只能夠食麵同蔬菜一類比較簡單嘅。而且食材要預早喺屋企洗好切好，調味料唔好帶一大樽上山，要用樽仔裝好。」Rebec說。「所以平時我去快餐店都會收集啲糖包、鹽包同胡椒粉，露營嗰陣正好大派用場！」Becky補充。這個方法看似搞笑，但老實說真的十分實用！<br>至於煮食用具，有平底鑊及煲就足夠了，爐頭則最好選用gas的。「酒精爐唔熟悉嘅話有搶火危險，石蠟爐又要一次過用晒，仲係gas最易掌握又安全一啲，一罐已經夠煮兩個鐘。可以嘅話最好預備一個風擋，等火力更加集中，煮食時間更加短。」Rebec又教路，最好預備兩個爐頭，一個烹調需時較長的菜式，例如燜肉之類，同時可以當作營火取暖；另一個則用來製作其他菜式。當中，最重要最重要的一點就是，必須在太陽落山前煮食，「唔係一入夜就會睇唔見啲食物煮得熟未，有冇煮燶，有冇曱甴昆蟲爬咗入去！」只要預備充足，任何菜式都可以做得到，兩位女生就曾試過煮西班牙海鮮飯、意粉、韓燒、燉雞、煎牛扒……<br>「要一早做好準備工夫，其實係幾麻煩嘅。」Rebec又說。「不過平日係屋企煮飯，廚房細細，朋友想幫手都冇地方俾佢企，大家冇交流，又會覺得自己好似工人咁。野外就唔同喇，你煮飯嗰陣，朋友可以嚟幫手，又會偷食，又會請教食譜，成個郊外就好似一個open kitchen，煮飯就係玩樂，呢啲就係野炊嘅樂趣。」Becky在旁打岔：「所以喺露營嗰陣食飯，係個漫長嘅節目，一邊煮一邊食，又再煮又再食，一食就係兩三個鐘。」<br>漫長？人在大自然，有的正是時間和閒心。<br></p><p>野外食譜</p><p>麵包番茄芝士配黑醋汁</p><p>做法：<br>1.車厘茄對半切開，水牛芝士瀝水，放在盤上備用。<br>2.以平底鑊煮溶牛油。<br>3.把麵包撕成小粒，以牛油煎至香脆金黃，放在盤上備用。<br>4.以平底鑊煮熱黑醋，加入蜜糖及檸檬汁拌勻。<br>５.把汁澆在盤子上即成。<br></p><p>材料：<br>方包：適量<br>牛油：適量<br>車厘茄：適量<br>蜜糖：一茶匙<br>黑醋汁：三湯匙<br>檸檬汁：適量<br>細粒水牛芝士：適量</p><p>Nachos薄餅</p><p>做法：<br>1.把洋葱、三色椒炒香。<br>2.加入忌廉及牛奶煮至稍稠，以鹽和黑胡椒調味。<br>3.把Parmesan Cheese鋪滿平底鑊，放上nachos。<br>4.待芝士煮至半溶即成，菜式像個倒置的pizza，可用nachos舀起配料一同吃。<br></p><p>材料：<br>Nachos：一包<br>鹽：適量<br>洋葱：適量<br>黑胡椒：適量<br>三色椒：適量<br>忌廉：半盒<br>牛奶：適量<br>Parmesan Cheese：適量<br></p><p>西班牙辣肉腸燉雞髀</p><p>做法：<br>1.先煎香雞髀兩面備用。<br>2.炒香紅蘿蔔、薯仔及橄欖。<br>3.加入雞湯、茄膏、罐頭番茄及辣肉腸，再放入雞髀。<br>4.燜煮至少30分鐘，加入香草調味即成。</p><p>材料：<br>雞髀：兩隻<br>黑橄欖：適量<br>雞湯：一杯<br>辣肉腸<br>：適量<br>茄膏：適量<br>香草：適量<br>罐頭番茄：一罐<br>紅蘿蔔（切粒）：一個<br>薯仔（切粒）：一個</p><p>野炊廚具</p><p>山系服飾</p><p>燜燒湯包　黑夜驅寒</p><p>善用近來大熱的燜燒杯，身處野外都可有啖靚湯暖身。最近fb還有網店主力售賣燜燒杯湯包，每包正好適合1公升的燜燒杯使用。若然你的杯較細，酌量減少份量即可。湯包上寫明食用方法，只要把材料沖洗乾淨，出發前預熱湯杯，然後滾起湯料連水倒入杯內，幾小時後，當你在黑漆漆的郊野欣賞月色時，便有熱辣辣的靚湯暖身。</p><p>查詢： https://www.facebook.com/hksoupie </p><p>（a）新經緯戶外用品　旺角西洋菜南街57號2樓<br>（b）Protrek　灣仔軒尼詩道46號<br>（c）GUMGUMGUM　銅鑼灣嘉寧街8-10號</p></body></html>