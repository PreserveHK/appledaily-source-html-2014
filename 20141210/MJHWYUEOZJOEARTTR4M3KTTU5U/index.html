<html><header><meta charset="utf-8"><title>踩3吋高踭撐姊妹Yumiko趁陀B　轟烈肥一次</title></header><body><h1>踩3吋高踭撐姊妹<br>Yumiko趁陀B　轟烈肥一次</h1><p>何嘉莉離婚後專注發展時裝事業，最近為時裝品牌Sequoia出任創作總監，昨日品牌在旺角舉行發佈會，她幾位好姊妹鄭希怡（Yumiko）、黃伊汶及吳佩慈齊齊現身撐場，不過吳佩慈並未接受傳媒訪問，而腹大便便的Yumiko則顯得十分風騷，更腳踏3吋高踭鞋亮相。</p><p>獲醫生批准坐飛機</p><p>Yumiko懷胎4個月，她說：「聽日（即今日）就知道男仔定女仔喇！老公鍾意男仔，我同屋企人就想要女仔，不過其實男定女都冇所謂。」她又透露目前已重了12磅，因為很好胃口，而且無甜不歡，朋友都擔心她會血糖過高，她卻表示：「我想喺我人生好轟烈咁肥一次，放縱自己，之後再減。」Yumiko又指，她會開刀生產，因為沒有梁詠琪般有勇氣打算順產，至於今年聖誕節她會與老公去陽光與海灘的地方，已問准醫生說現在坐飛機並冇問題。<br>此外，新婚的黃伊汶昨日被問到何時有造人計劃，她說經常都被Yumiko催促：「預計兩年後啦！𠵱家其實未慣俾人叫陳太，可能仲未註冊，所以有啲唔慣，之後會喺香港補番儀式。」</p><p>何嘉莉前夫有共識</p><p>主角何嘉莉則表示要多謝一眾好姊妹的支持，對於有報道指她為求前夫不跟她爭兒子撫養權，寧願減收贍養費，她說這些都是無聊花邊新聞，不會回應，又強調與前夫關係很好，大家有共識，她說：「其實一直都好低調，想保護成個家庭，之前有傳媒問，唔想大家亂估先講出嚟。」那麼她是否已經辦妥所有離婚手續？何嘉莉指這已經是很久的事。<br>採訪：溫敏芝<br>攝影：葉君海</p></body></html>