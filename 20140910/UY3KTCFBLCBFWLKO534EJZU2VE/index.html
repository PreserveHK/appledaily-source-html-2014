<html><header><meta charset="utf-8"><title>智取大市：太平洋恩利最佳冷品 - 晉佳</title></header><body><h1>智取大市：太平洋恩利最佳冷品 - 晉佳</h1><p>前個星期五內地股市開始升唔停嘅旅程，上星期三恒指追落後爆升568點，去到星期一中秋佳節之前，資金搵更落後嘅細價股嚟炒。而家恒指9日RSI三頂背馳，有中短線見頂風險，但資金依然要搵出路，後市自然以細價股值博率較佳。</p><p>收購魚粉業務　復蘇在即</p><p>講開細價股，近排有一隻沉足幾年嘅股份突然有異動，就係太平洋恩利（1174）。呢隻股，市值細細，得20億元左右，但佢絕對唔係一隻殼股，而係一隻做大生意嘅股票，講緊半年營業額接近70億元，股東權益有成78.2億元，即係話，市賬率得0.26倍，殘到飛起。<br>先由公司業務講起，小弟盡量從簡。太平洋恩利本身係做魚產品生意，佢自己做魚加工，旗下有一間新加坡上市嘅中漁，後者主要做捕漁，近年中漁再收購咗一間挪威上市公司，係做魚粉、魚油，而魚粉主要用喺畜牧業，餵豬餵牛之類。太平洋恩利過往加工業務冇乜錢賺，主要靠中漁為生，後來中漁業績都開始轉差，然後全球暖化令厄爾尼諾現象產生，捕魚生意亦受影響，令太平洋恩利衰多幾錢重，股價一沉不起。<br>最近兩年，窮到燶嘅太平洋恩利同中漁齊齊供股集資，太平洋恩利以每股0.49元二供一股，然後中漁又宣佈收購挪威上市、專生產魚粉嘅COPEINCA。中漁負重債都堅持要收購呢間公司，係因為覺得魚粉業務先係一條生路。事實上，喺厄爾尼諾現象之下，全球漁穫減少，反而令魚粉供不應求，價格上漲。國際油粉價格，由4月每噸1,620美金，升到去而家每噸1,800美金以上，魚粉業務對於太平洋恩利嚟講，生意增加、產生協同效應之餘，似乎仲有對沖作用，管理層明顯覺得加大魚粉業務，先能夠殺出一條血路。<br>太平洋恩利低沉極都有錢賺，截至今年3月28日止半年純利8,568萬元，市賬率得番0.26倍，係因為佢重債，3月28日淨負債近160億元，淨負債比率高達2倍，生意風險高，同時亦係高槓桿，雖然半年財務開支成5億元，但好處係too big to fail，banker唔會畀佢死得去。另外，佢全系公司負債咁重，唔似大陸公司有後台backup，都依然能夠做得起deal，收購魚粉業務，公司高層實在有番咁上下，亦證明公司對呢單deal幫助復蘇有一定信心，唔能夠睇小。情況就以一隻就嚟沉嘅船，重新修正，準備起錨。<br>睇月線圖，太平洋恩利做咗個圓底，出現大陽燭兼大成交配合，勢突破頸線0.443元，走勢似模似樣，如公司收購後真係有能力turnaround，以0.5倍市賬率做目標價，都見0.8元，高風險高回報，小注一試無妨。<br><br>晉佳<br>本欄逢周三刊登</p></body></html>