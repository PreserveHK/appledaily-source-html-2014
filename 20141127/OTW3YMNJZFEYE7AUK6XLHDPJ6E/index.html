<html><header><meta charset="utf-8"><title>黑衣人大整蠱！玩謝鍾舒漫</title></header><body><h1>黑衣人大整蠱！玩謝鍾舒漫</h1><p>距離聖誕節仲有唔夠一個月，喺普天同慶嘅日子送禮，除咗用來表達心意，對人緣都好有幫助！所謂「雞脾打人牙骹軟」，人緣好啲，工作都順利啲，對於藝人嚟講就更加需要啦！不過近期傳出同男友好事近嘅鍾舒漫（Sherman），人緣就好似有啲麻煩啦，竟然被一名神秘人報料話佢冇心肝，究竟Sherman做咗啲乜呢？<br><br>神秘人稱上年聖誕節，Sherman人人都有送禮，但就竟然無送畀一直喺背後支持Sherman多年嘅佢，所以一口咬定Sherman冇心肝！到底Sherman係咪真係無心肝，測試下就知啦！<br><br>動新聞私底下聯同神秘人夾計整蠱Sherman，睇下佢係真心無heart，定係忙得滯唔記得咗。大整蠱當日，節目組表面上安排Sherman同動主播汶汶做聖誕訪問，實際上係整蠱佢，要佢跟住神秘人畀嘅tips，補送聖誕禮物兼估出神秘人真正身份！</p><p>Sherman接到黑衣人嘅第一個提示「經常都會喺背後支持鍾舒漫嘅人」之後，就即刻走去經理人到拎咗兩本書出嚟，話要送畀神秘人，仲信心十足咁話一定係fans！不過夠快唔夠準，係錯o架！</p><p>Sherman估錯唔忿氣，要求比多個提示！節目組咁好人當然有求必應，第二個提示就係「第一個知鍾舒漫戀情嘅人」。Sherman諗都唔洗諗，就一邊笑一邊跑咗去買香薰，「香薰可以令人放鬆同埋舒緩頭痛！我要送畀我經理人，因為佢成日俾我搞到好頭痛！」係好有心思嘅，不過好可惜，又搞錯對象啦！</p><p>睇嚟今次頭痛嘅係Sherman，連續估錯兩次！唯有問節目組拎埋最後一個提示，就係「同鍾舒漫唔止喺屋企成日見，返工都會見面」。一睇完黑衣人嘅片段，Sherman就靈機一觸，去咗揀護膚品做禮物啦！究竟Sherman最後估唔估得中神秘人係邊個？而被人指唔送聖誕禮物無心肝又會點樣辯駁呢？睇片揭曉啦！<br>特約報道</p></body></html>