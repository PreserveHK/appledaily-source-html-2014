<html><header><meta charset="utf-8"><title>魚樂無窮：信義光能有勢要尊重 - 唐牛</title></header><body><h1>魚樂無窮：信義光能有勢要尊重 - 唐牛</h1><p>港股反彈一日後再度沉淪，完全受惠唔到中美股市嘅強勢，認真冇陰公！搵原因解釋，只能夠話牛證街貨太多，大戶要殺走一批好倉製造最大利潤，執筆之時，市場傳出阿里巴巴暗盤價喪升三成，本地科網股隨時翻身，唔通馬雲先至係港股救星？</p><p>三大優勢有權破頂</p><p>指數唔掂但炒風未有因此收斂，殼股依然係風頭躉，早排推介嘅亞洲聯網（679）再落鑊，埋單升近兩成兼破頂，同屬現金牛一族嘅連達科技（889）已整固兩日，有權再炒。<br>除細價股外，太陽能股屬近期罕有嘅逆市奇葩，產銷太陽能玻璃嘅信義光能（968），坐擁三大優勢，不妨跟進。第一，受惠產品售價上漲，加上質素提升，中期盈利按年爆升1.5倍，毛利率擴闊7.8個百分點至25.9%，成績可人。第二，券商摩通極力看好其前景，預期政策將繼續向太陽能板塊傾斜，加上季節性因素，下半年盈利往往較上半年佳，故上調其目標價至3.8元，較現價有四成上升空間。第三，繼7至8月後，大股東董清世等再度出手增持，最新平均增持價2.522元，現價僅高6.7%。翻查母公司信義玻璃（868）往績，大股東增持後股價例炒上，以幕後人士無寶不落嘅上佳紀錄，信義光能有運行。<br>睇圖表信義光能自3月起以圓底運行，噚日破旗而上，下一站挑戰今年高位2.95元，一旦突破即進入無蟹貨區，用摩通目標價打八五折，可見3.23元，潛在升幅兩成。<br><br>唐牛<br> https://www.facebook.com/tongcow88 </p></body></html>