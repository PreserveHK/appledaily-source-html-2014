<html><header><meta charset="utf-8"><title>股場放大鏡：華電福新有力升42% - 歐陽風</title></header><body><h1>股場放大鏡：華電福新有力升42% - 歐陽風</h1><p>正當不少專業投資者灰爆離場之際，港股突然大挾400點，而且不止港股，內地股市以至印度股市都有好表現，可見相反理論有時都頗適合應用於港股市場。散戶升市唔追貨，可以當賺少次，但基金升市無貨會被問責追究，點解畀錢你管，你唔識管？因此基金就算幾睇淡都唔可以無貨在手，遇上升市更加要追貨增持。基金碰上呢種市又可以買乜？大行報告就即時發揮作用。瑞銀昨日發表報告，認為風電股在過去兩個月調整了超過25%之後，現已經是合適時機重投這個行業，並認為華電福新（816）是行業首選股份。該行認為風電股近期調整是基於三大理由，一是市況欠佳之下，投資者沽出強勢股賺錢貨，是自然的獲利回吐現象，二是4月風電行業數據回落，三是預期更高的風電設備維修成本。瑞銀認為以上三個理由都只屬暫時性，不會改變中國潔淨能源市場增長的長期趨勢。中國風電行業過去四年平均每機組投資成本減少了17%，預計每新設機組電價將減少10%，但這已早在該行預期之內。</p><p>估值落後同業</p><p>華電福新的裝機分佈是水電22%、風電33%及煤電35%，盈利分佈在今明年分別是25%、30%、54%及23%、42%、34%，風電佔盈利比重正在增加。以行業的盈利前景高度透明來計算，行業值2倍市賬率而現價華電福新僅1.5倍，以重返明年市賬率2倍計，目標價為4.7元，以昨日收市價3.31元比較，潛在升幅多達42%。呢種市況，如此幅度的潛在升幅都咪話唔吸引。<br><br>歐陽風</p></body></html>