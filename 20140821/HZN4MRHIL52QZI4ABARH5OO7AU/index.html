<html><header><meta charset="utf-8"><title>到英國讀書 - 左丁山</title></header><body><h1>到英國讀書 - 左丁山</h1><p>8月份係海外大學招生季節，呢日見到一份廣告，因有陶傑相片，特別睇多兩眼，原來係英國大學招生廣告，內裏有不少名氣學校，唔駛賣廣告招生呀嗎？佢地肯收嘅話，香港文憑試考生會排隊由中環排到筲箕灣，何況仲要搵陶傑做icon？初為人母嘅記者G話：「哎吔，個個父母都想子女到英國讀大學，可以讀到有陶傑咁叻呀！」你就想咯，陶傑係才子，才氣係天生嘅，冇得讀嘅，如果到英國讀書嘅學生個個可以成為陶傑，申請入學嘅年輕人會由香港排隊排到上廣州咁長。<br>地產M就有仔在英國讀大學，剛回港放假，M公子陪埋地產M到中環飲茶，衣着光鮮醒目到極，標準英國紳士款喎，與從加州回來放假嘅學生P打扮完全唔同，學生P穿NBA籃球員短褲，長可及膝，配一件Chris Paul嘅球衣，半個黑人青年裝扮，與M公子相比，好似係南極與北極。問M公子：「你日日都着成咁？」M公子話：「唔係一定嘅，不過好多同學都着得好型，我唔想咁寒酸！」哦，好彩地產M已經搵到上咗岸，由做地產經紀做到有十幾層樓收租，咁又支持得到地產M公子在英國讀書着靚衫揸靚車嘅，地產M向左丁山解釋：「阿仔間大學有好多富貴同學，唔係白人呀，全部來自中國大陸，佢地個個着靚衫，揸靚車，呢，啱啱有一位趁暑假招待幾個同學去上海觀光一星期，話要盡地主之誼，包埋阿仔來回機票（倫敦至上海），及五星酒店住宿，搞到阿仔與同學鬆毛鬆翼，我已經警告佢，我冇錢還禮㗎！」<br>左丁山為之聽到哈哈大笑，跟住善意警告M公子：「你因住畢業回港後，識講流利普通話，英文反而唔多掂！」內地學生留英者，聽講多數有錢，「窮窮地」嘅就嚟香港或美國，唔怪得教育係英國一門大產業，美國大學亦盡力吸引中國學生，睇霍士電視嘅新聞短片，講加州Santa Clara大學（查史美倫母校）如何努力為中國學生服務，便知一二。唔怪得CNN有段新聞話，香港學生考SAT，報名慢啲嘅話就會冇位，因為每次SAT考試，都有極大量中國學生來港參加（因中國無SAT試場），有啲趕時間嘅香港考生，因香港冇位，唯有飛過去星加坡考SAT！</p></body></html>