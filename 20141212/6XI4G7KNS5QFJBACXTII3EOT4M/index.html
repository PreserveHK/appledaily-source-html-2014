<html><header><meta charset="utf-8"><title>摩天輪大挑戰蔚雨芯三圈變身</title></header><body><h1>摩天輪大挑戰<br>蔚雨芯三圈變身</h1><p>香港維港旁邊終於有摩天輪，搭客可以在高高低低之間流連15至20分鐘，在那60米高處除了可以吻到星空，更可以飽覽維港日夜景色。《蘋果》娛樂版率先找來蔚雨芯及黃婉曼，分別挑戰摩天輪的日與夜，除了與情人在半空中盪來盪去之外，三個圈忘掉輕重的世界，其實可以有無限可能！<br>撰文：盧妹、卓寶花<br>攝影：陳慧安<br>髮型：Joey Hui@Hair Culture（蔚雨芯）<br>化妝：KayChow's Makeup（伍家怡）<br>服飾：Jack Wills</p><p>中環海旁的摩天輪日前正式啟動，天荒地老流連在摩天輪再不是歌詞意境，現在天天都可以在摩天輪上感受幸福。不過，摩天輪上除了可以享受浪漫，亦成了蔚雨芯（Rainky）及師妹兼澳門小姐伍家怡（Cherry）的快樂戰場，兩人挑戰極速化妝大變身。未鬥快之前，她們先鬥嘴，Cherry完全未驚過，更揚言：「我成日都趕頭趕命出門口，最快紀錄5分鐘就化好妝啦！」</p><p>鬥嘴蝦碌乜都齊</p><p>Rainky與Cherry準備好化妝品登上摩天輪，Rainky更帶備美顏相機隨時自拍，甫上車，她已大叫：「好興奮呀！期待咗好耐坐呢個摩天輪，可惜唔係同男仔坐，係同你囉。」身旁的Cherry即大笑謂：「你搵個男朋友再嚟坐。」二人隨即各自佔領好地盤準備變身。<br>Rainky為爭取時間，不時靠近鏡頭照鏡，Cherry鬼馬溫馨提示：「你小心哄咁埋影晒你啲醜態呀！」兩女初時被車廂外的夜景吸引，邊化妝邊睇景更傾到雞啄唔斷，結果轉完兩個半圈，Cherry還未塗唇膏，Rainky只欠變裝，幸好最後二人都成功過關。<br></p><p>香港夜景最震撼</p><p>事後Rainky投訴Cherry太頑皮，邊坐摩天輪邊搖，加上為了拍攝靚景，需要不時走位擺甫，嚇到Rainky大叫。對於可以率先體驗摩天輪，相當興奮的Rainky說：「喺第二啲地方都有坐過摩天輪，不過次次都係因為工作坐，好希望下次係可以同未來老公坐，不過都唔知係幾時。」Rainky又大讚高空欣賞香港夜景很震撼：「香港真係好有優勢，有個夜景咁靚。」</p><p>【話你知】香港摩天輪</p><p>地址：中環9號碼頭對出空地<br>開放時間：早上11時至晚上11時<br>票價：成人 100元<br>長者、小童、學生、殘疾人士 70元<br>車卡：42個，每卡可載八人<br>最高點：60米<br>搭載時間：15-20分鐘共轉三個圈</p></body></html>