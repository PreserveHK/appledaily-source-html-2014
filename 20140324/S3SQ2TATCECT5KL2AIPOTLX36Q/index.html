<html><header><meta charset="utf-8"><title>Trader物語：成功的第六個元素 - 張士佳</title></header><body><h1>Trader物語：<br>成功的第六個元素 - 張士佳</h1><p>呢一年但凡同錢銀有關的，人人都講AB餐，其實純講資產，究竟AB餐相距多少呢？以年賺三成計，仲要做到年年賺，答案係26年。26年……身邊人已經變成了奶油豬。<br>每個人背景都不同，人人心目中的A餐數字都唔同，總之錢銀來講，升一百幾十倍就係發達啦，要發達，我覺得槓桿最大的是自行創業，但世上又有幾多個Elon Musk，香港創業客觀環境已大不如前，要放下手上工作，毅然一博，家中有老有少，好少人可以做得到，剩下只有投資一途，樓市落「Ante」動輒一千幾百萬，加上辣招一大堆，炒無可炒，海外物業投資真可能機會較大，但說到最就手的最後出路，仍是股市。<br>近年內地轉型，股市唔生性，連帶港股都乏善足陳，睇大市成交得500幾億，就知道大部份投資者已放棄了這個夢。「大佬！我唔係想放棄，一心想玩股票，卻被股票玩，現時成手都係，中國人壽（2628）、建行（939）都唔知幾時到家鄉，神仙股一炒就跌，跌完就斬，幾拾萬幾百萬化為張張statement，還是回去工作，總之發達無我份喇。」香港曾經係夢想家的樂園，但現在可能較適合曬鹹魚了。</p><p>如何尋找大戶手影</p><p>股市吊鹽水，你我都受害，唔知你係唔係睇睇報紙，聽聽貼士，就當做了功課，聽貼士首先要回去秤秤自己有幾多人脈先，用基本分析嗎？唔係睇PE比較、PB折讓，當國壽、中移動（941）豆腐渣價錢，燒鵝髀味道之後仍跌完再跌，令不少基本分析高手都搖頭嘆息，歐洲股神征戰多年，戰無不勝，也險在這幾年中資股中沒頂，你可以有幾多剩。<br>技術分析亦碰到滿臉子灰，不說別人，以我為例，以前睇圖，就已經夠有錢有閒；技術分析有句名言︰「Trend is your friend」，但QE之後，當趨勢形成不久便無疾而終，從未見過牛市熊市升跌三兩成就收工，這幾年讓我一次看過夠。技術分析趨勢來去匆匆，刀鈍了，怎麼辦？<br>怨天尤人，未必有用。倒不如針對問題重新起步，歷練、定神、回顧、放下、思考、煉劍、模擬、再思考、驗證、亮劍再起步是浴火重生的不二法門。技術分析弊在肯定趨勢於夕陽階段，若能識於微時，效果當然好多了，但談何容易，以往我着重研究勢變，現在無勢可趨，只有從根本着手，技術分析歸根究柢是想找出聰明錢的盤路，為達到這目標，我加入了質變，所謂質變除當然的基本前景因素外，是該股本身及與整個市場互動的變化，是圖表上看不到的，那麼多年來，圖表的一切都是從Open, High, Low, Close跟Volume五個元素繁衍出來，我要找出第六個元素。<br>很抽象吧，我試試打個比方，利豐（494）上周五上升了21%，大家都知道是優於預期的業績帶動，全日成交了2億多股（圖中B），但裏面有散戶在買，有淡友在補倉，也有大戶在落飛，所以說價升量又升，是沒多少用處，能升20多巴仙，量肯定比平常多，圖中A及B都是剛開始爆volume，但已是後知後覺，要真正的分析，要把大戶買的，甚至借用algo（算法交易） 買的這些聰明錢抽出來才重要，以往我到此就行人止步，能在2億多股裏面分出來嗎？一般都不可以，但過去這段日子我找來了一批科技人，用一些機械人程式，將我的想法做出來，市場上的注碼及互動像抽絲剝繭的顯現出來，提早找到大戶身影。我現在可以告訴你494在3月21日有16次重大落飛，不只是當時成交特大，還要比較其他大部份的股票都大，這個16就是我的第六元素，讀者可能會問這個數據可以點用，試想想那麼多年來光開市價（O）、最高價（H）、最低價（L）、收市價（C）、成交量（V）已組合了多少指標，現加入一個前所未有的第六元素，多少新指標會出來？我當然唔會在此講得太透明，但思路邏輯會漏點畀你聽，往後的日子，我會多講一些範例，就像利豐在大爆之前已有人獨具慧眼，早着先鞭了（圖中C及D部份），落飛是否比成交好用多了。又像利豐業績優於預期，16次落飛是理所當然，但匯盈控股（821）較少人留意，當天居然也有十個時段的大落飛，其實更為搶眼。</p><p>有毅力　甚麼也可能</p><p>記得馬雲既一句話：「看不見、看不起、看不懂、來不及。」一般人對機會都是這個順序，所以我們很多都是一般人，為怕將來真係來不及，我行出了一步，其實第六元素唔止出現於圖表，你的強項除炒股外，亦可以是其他範疇，既然科技盲都可以用科技炒股，沒甚麼不可能，只要有毅力，永不言敗，大家也一定可以在自己的世界找到你的第六元素。<br>希望有一天你很自豪對另一半說︰「經過那麼多年，我哋終於算係A餐級數，雖然你已變成奶油豬，但永遠係我心目中的BB豬！」</p><p>註：筆者並未持有以上股票</p><p>張士佳</p></body></html>