<html><header><meta charset="utf-8"><title>情陷夜中環：五星星 - 葉朗程</title></header><body><h1>情陷夜中環：五星星 - 葉朗程</h1><p>每年放榜過後，總有很多學生要帶着一絲鬱結，黯然地度過漫長的暑假。葉朗程不擅心靈慰藉，想安撫一眾失意於中學文憑試的後輩，本來也不知該怎麼下筆，但這趟實在是「天公造美」，竟然給我從一個有趣的朋友口中，聽到一個有趣的故事。把這個故事用作安慰失意的學生，蠻適合的。<br>注意，故事所謂的「有趣」，其實是種幸災樂禍。故事的主角，即是那位「當災」的主角，是位剛讀完大學一年級的女學生。好哋哋，做乜要幸災樂禍，搵個無辜大學生祭旗？好簡單，因為我唔想嗰啲放榜成績唔好嘅學生睇唔起自己，我唔想你哋入唔到大學就覺得自己係失敗者，我唔想你哋因為一兩個小小嘅風球，就灰灰地度過本來是陽光普照的夏天。<br>呢個故事係想話畀你聽，入到大學嘅學生，只係代表佢哋喺分數上達到考試嘅要求，絕對唔係代表佢哋智力、工作效率，甚至係待人處世方面達到大企業或者社會嘅要求。相反，入唔到大學，so what？你哋輸咗畀一個考試制度，但你們仍然有征服世界的能力。套一句老土的話，winning makes you happy but losing makes you wise，如果一次所謂的失敗，可以讓你們成長得更快，那就轟轟烈烈地失敗一次吧！好，故事開始，發生日期是兩星期前，未提及那位大學生之前，必須就由我的好朋友Chris說起。</p><p>老死請intern　激到氣咳</p><p>Chris是Christina的縮寫，認識她已經接近五年，一直都很喜歡她，是純友誼那種喜歡。她比我大七年，yes，即是四張嘢，但外表完全找不到那40年歲月的痕迹。樣子甜美，性格爽朗，有時候見Chris束起馬尾，更加覺得她與那套成熟的上班套裝裙格格不入。No，想深一層，不是格格不入，因為她把上班套裝裙carry得很好，是一種有趣的mix and match才對。每次見到Chris，都覺得她很像台灣那個陳妍希。<br>星期三，本來約好Chris一起吃午飯，意大利菜，誰知她在午飯前半小時才打電話來。「葉生，兩個選擇，一係下次先食，一係你陪我食辣。」沒有半句唔好意思，一打電話來就是這種近乎命令的語氣，我沒有絲毫反感，Chris不是恃熟賣熟，這是多年好朋友之間的默契。同老公嗌交？我問。Chris不高興的時候，就喜歡吃辣發洩。「唔係，俾個白癡summer intern激親。」<br>又想食翡翠？「Marcus Yip，你好醒呀！」唔係啩，又要我排隊？「咁你喺嗰度返工嘛，唔通我撲過去攞位？」Chris想食嘅係翡翠拉麵小籠包，而其實佢返工嘅地方距離IFC非常近，唔使撲過嚟都絕對攞到位。再者，我唔鍾意排隊，更加唔鍾意喺自己返工嘅地方俾人見到我排隊食lunch。翡翠拉麵好失禮你呀？扮晒嘢！翡翠絕對唔失禮，但我就是那種極度極度極度扮晒嘢嘅人，要我排隊食lunch，我覺得超級委屈。算吧，就當我敬老，給Chris欺負多一次，反正我也好奇一個小小的summer intern可以怎樣觸怒Chris這位高層。<br></p><p>半小時之後，Chris終於來到，幾分鐘後也有枱了。還沒坐下的時候，Chris 已經跟侍應叫了兩碗「加辣」擔擔麵和一碟清炒津白。唞順條氣，Chris開始說起那個難頂的summer intern。這位大學生在Chris的公司已經上班差不多一個月，只差兩星期就可完成這個internship program。既然她是summer intern，Chris分配給她的工作當然不會是甚麼重要任務，對她的要求也不會像其他員工般嚴謹。「不過佢做嘢真係太慢，我有個presentation畀佢幫我準備，佢搞咗兩個星期都未搞掂。」四周都是人，飯枱排得密麻麻，所以Chris也盡量壓低聲線，但怒氣難掩。<br>「Ok，如果慢工真係出到細貨，我都冇所謂，最弊完全唔係嗰回事。」暑期工而已，有時間指點一吓她便是了。「你估我冇？我之後都用咗半個鐘同佢講邊度可以做得再好啲。」今日咁嬲，就係因為佢幫你準備個presentation做得唔好？「No，presentation係上個禮拜嘅事，今日完全係另外一件事。」<br>原來，今日大學生那個甚麼faculty advisor到訪公司，循例了解大學生的工作情況，首先見一見大學生，然後再見大學生的直屬上司，即是Chris。一向耐性欠奉的Chris問那個faculty advisor：「一定要分開兩次見？一次過傾有冇問題？」大學生和faculty advisor都表示可以，那三人一起就開始在會議室談起來。怎料未談夠半分鐘，大學生竟然飲泣起來，觸發點是faculty advisor向Chris提出的一個問題：「Sandy呢個月嘅表現都可以嗎？」<br>Faculty advisor呢個問題，Chris足足諗咗十秒點答。「讚佢一定冇可能，咁樣即係講大話；佢勁唔掂，我好想咁講，不過冇可能講出口啦。」最後，Chris選擇一個似乎是唯一的回答方法：「都ok嘅。」那當然，係人一聽就聽得出話中有刺，就這樣，大學生的眼淚應聲而下。大學生一邊抽搐一邊說：「係唔係因為我冇工作經驗，我就要付出比普通人多幾倍嘅努力先叫做努力？咁樣對我係唔係叫做公平？」<br></p><p>投身社會　靠3C稱霸中環</p><p>咁最後點收科？「佢講嗰句說話好乞我憎，我炒咗佢。」Chris 喝一口辣湯說。你炒咗佢？你炒咗個暑期工？「有乜咁出奇？」我喺中環做咗咁耐，未聽過一個暑期工會俾人炒。「凡事都總會有人開個先例。」其實，我都唔知Chris係唔係第一個炒暑期工嘅上司，但我希望各位有意行走中環嘅大學生真係要醒醒定定。<br>考入大學，只係代表你中學讀嗰幾科達到要求。投身社會，你要考嗰幾科，喺中學同大學都冇得讀，要自己揣摩，呢幾科統稱為「3C」： connection、courage、common sense。當你呢三科攞晒「五星星」，你肯定可以稱霸中環。記住，要做中環之神，其實就好像做隻老鼠一樣：動作靈活，思想敏捷，不跟人硬碰，能力未必最高，卻能戰勝大象。<br>項羽和劉邦，一個英雄，一個老鼠，但最後邊個自刎，邊個封王？中學文憑試只是人生中站，一日未走到終點，一日都唔會知邊個先係真正嘅五星星。<br><br>葉朗程</p></body></html>