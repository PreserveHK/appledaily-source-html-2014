<html><header><meta charset="utf-8"><title>愛君不如夢賀歲睇金雞 - 鄧達智</title></header><body><h1>愛君不如夢賀歲睇金雞 - 鄧達智</h1><p>「君如讚王菀之：出色小雞」；2013年12月17日。<br>「古仔咀盧覓雪，即抹嘴」；1月13日。<br>「金雞獨辣」；1月15日。<br>「賀歲片開戰，黃百鳴告急；君如出特首華」；1月23日。<br>還有蔡生黎老闆出馬，「君如：陳可辛冇咗我會死」；1月24日。單《蘋果》報道便似雪片飛來，還有別報呢？大眾捧君如，愛君不如夢！<br>去年深秋時份，HMV揀碟，付款間跟君如碰個正着；即問：餓你戲好耐囉，幾時開新戲箒？<br>不單指她演的戲而是監，導，演集一身作品。嘗過《四面夏娃》，驚為天驕。《朱麗葉與梁山伯》封為偶像；跟蹤她的戲自出任周星馳拍檔做阿四，君如變醜突破入民心，往後幾乎獨家戲路，除毛舜筠無人可爭。<br>君如當時笑答：快啦，快啦……<br>好傢伙，《金雞sss》未上演，山雨欲來，媒體撐場有目共睹；你以為「九龍女」成員大眾淨捧曼玉？嘉玲？<br>君如是黑馬，由來如此，多面手隨時跑至最後，那笑由她獨贏。<br>除卻媒體報導知戲文一、二，其他一片空白，可大伙約好年宵捧君如場齊齊買飛睇戲。這約齊買飛進場舉動實屬 80、90年代產品；久違！入戲院也非常見，更約埋班fan及同事睇戲如非特別情由，早已時光隧道流產。<br>君如成就屬慢熱，一波一波滲出，自無綫訓練班到群體𡃁妹戲跑龍套，雖非靚女卜卜脆即時爆燈省鏡；大眾不難感覺她的存在，尤其穿衣品味，一再獲最佳衣着人士稱號肯定明證，非全因名牌，關係品味有自己say。<br>重生由搞笑開始，扮醜女得突破，差婆、黑社會大家姐、垃圾婆、喪婆，乜都做盡；重要是她未停過，香港市旺市淡，一直與我們同在，不見厭惡媒體發群眾老脾小動作。扮醜扮陋乞人憎無所謂，集一身譚蘭卿、鄧碧雲、鳳凰女、靚版余慕蓮、黃韻詩、露西波兒，Cher、Jennifer Saunders……來到今天，中港台美女如雲只此一家醜旦王，問你撐唔撐？<br>當然撐、撐、撐！</p></body></html>