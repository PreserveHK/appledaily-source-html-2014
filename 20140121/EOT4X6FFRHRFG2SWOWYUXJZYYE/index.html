<html><header><meta charset="utf-8"><title>中環在線：陳曦齡老公夠面子　猛人做佈景板 - 李華華</title></header><body><h1>中環在線：<br>陳曦齡老公夠面子　猛人做佈景板 - 李華華</h1><p>健康產品公司維特健靈噚日喺金鐘一間五星級酒店舉行20周年酒會，雖然董事長兼西醫陳曦齡舊年被裁定專業失德，但同為創辦人、有「富豪御醫」之稱嘅老公謝德富，人面廣兼有號召力，請來多位政商界猛人捧場，甘願做人肉佈景板，包括全國政協副主席董建華、利豐（494）榮譽主席馮國經。<br>謝德富係著名心臟科醫生，大孖沙李嘉誠、李兆基、鄭裕彤都係佢客人，李嘉誠曾經以「多年朋友」形容兩人關係；董太董趙洪娉2010年率團到廣州考察，謝德富係副團長之一，佢哋應該都幾老友。<br>富豪界之外，醫管局前主席胡定旭、香港大學醫學院院長梁卓偉、食衞局前局長周一嶽亦有到場，令酒會儼如名醫聚會。飲食界就有「阿一鮑魚」楊貫一、福臨門前老闆「七哥」徐維均，據聞七哥90年曾經同謝德富合作開公司。</p><p>馮國經陳裕光讚產品</p><p>一眾嘉賓唔止人到，仲做埋人肉宣傳，馮國經旗下利豐自維特健靈創立冇耐已經做佢經銷商，噚日大讚品牌好，楊貫一、七哥阿仔徐德耀，同埋姍姍來遲嘅大家樂（341）主席陳裕光，異口同聲話有服用維特健靈產品，認真唔話得。<br>被問到公司嘅上市大計，陳曦齡謙稱自己喺金融方面屬門外漢，要諮詢其他董事意見先至可以決定，暫時未有時間表。<br>佢對於中國發展計劃就肯定得多，「我哋喺香港用咗20年，應該中國只要用10年」。</p><p>李華華<br>mailto:LiWaWa@AppleDaily.com</p></body></html>