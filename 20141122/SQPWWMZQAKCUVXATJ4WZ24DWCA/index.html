<html><header><meta charset="utf-8"><title>領隊收風：歐亞分途爆「大」戰 - 本地職業領隊</title></header><body><h1>領隊收風：<br>歐亞分途爆「大」戰 - 本地職業領隊</h1><p>噚日收到流浪漢喺九龍灣嗰邊有燒豬食，咪走去八吓喇！一入球場即刻撞到日本通收銀田，佢一見到我即拉我埋一邊話有好嘢醒我，我問咩咁神秘，佢話有睇我呢段嘢，所以自動報料，我見佢咁鬼熱心就即管聽吓佢講咩喇，佢話今日歐亞都有心水。<br>先講亞洲日本方面，浦和紅鑽對大阪飛腳入球「大」有1.85倍；日聯接近尾聲，飛腳要爭冠，力求擊敗對手，而紅鑽贏即奪冠，日本人習慣打道氣，一定攻，「大」會係上算。<br>至於場英超大戰仲勁，阿仙奴（圖）喺倫敦擺陣迎曼聯一樣要入球「大」，曼聯班球員打完國際賽再多幾件傷兵，後防問題多多，而阿仙奴亦想喺主場贏波將紅魔拋離，中場韋舒亞打完國家隊比賽狀態亦見回勇，1.65倍係少啲，但乘埋1.85倍就有3倍幾又唔錯喇，聽聽吓呢個收銀仔又有紋有路，即管跟吓。</p><p>報完料，我又問番佢嚟九龍灣球場做咩？佢話喺餐室成日聽班球員講話政府為咗球場草地保養，長年都頭痛，早幾年已經計劃將啲天然草球場改做仿真草畀波總用，亦希望波總試吓好似大枱客咁用嚟打比賽。<br>九龍灣上年改建，流浪漢聽日嘅港超聯就率先用佢做主場迎戰大廟隊，為求心之所安，加上近排成績又唔係咁好，所以標準莫就安排次拜神，希望新主場樣樣嘢都順順利利，拜得神一定有燒豬食，所以就過嚟搵燒豬食囉，我話咁都得呀！<br>本地職業領隊<br>耳聽八方　專收好料</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive </p></body></html>