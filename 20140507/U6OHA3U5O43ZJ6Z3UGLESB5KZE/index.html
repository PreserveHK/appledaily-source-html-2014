<html><header><meta charset="utf-8"><title>智取大市：爛賬隨時重創內銀 - 晉佳</title></header><body><h1>智取大市：爛賬隨時重創內銀 - 晉佳</h1><p>上期講到，以綠城（3900）為例，內房股估值已經反映樓價由高位跌足六成（至少講緊三、四線城市），而估值同樣超平嘅內銀股，有中央撐腰之下一定唔死得，仲要年年有增長。竟然股息率有成7厘，市盈率5倍，市賬率唔夠1倍，當中低殘估值反映嘅嘢，兩個字講晒──壞賬。<br>內銀股有好多壞賬，應撇未撇，或者係遲早要撇。最大問題係，壞賬要撇幾多，會有幾影響盤數。以建行（939）為例，佢去年客戶貸款和墊款餘額達到8.59萬億元（人民幣．下同），貸款損失準備係2,287億元，即係撇賬比率2.66%。<br>簡單啲講，借咗100蚊出去，理論上確認2.66元係爛賬收唔番，你覺得喺目前環境下，咁樣合唔合理？<br>晉佳用咗撇除金融股以外嘅H指成份股作為參考，將淨資產負債率高過100%嘅企業嘅計息負債，視為潛在高危貸款，呢類潛在高危貸款竟然佔比高達40%，咪話唔誇張。單計一隻淨負債率超過400%、數字上瀕臨破產嘅中建材（3323），一隻股計息負債已佔整體8%。相信非指數中資股、非上市公司同民企，潛在高危貸款比例只會更高。照咁睇，如果每100蚊裡面，有10蚊、15蚊係應撇未撇嘅爛賬，實在唔會令人意外。</p><p>爛銅爛鐵做抵押　唔值錢</p><p>建行客戶貸款當中比較有風險嘅環節，第一係非抵質押類嘅公司類貸款，第二係個人住房貸款；前者總額係3.51萬億元，後者總額係1.88萬億元。假設兩部份總和裡面，有一成屬於爛賬需要即時撇賬，咁貸款損失準備會升到去5,390億元，建行每股賬面值就會下跌近三成，市賬率由0.98倍升到去1.37倍，都仲係平。假設爛賬即時撇賬比例係15%，貸款損失準備就升到去8,085億元，每股賬面值就跌54%，市賬率2.1倍，咁樣先算係合理水平。上述嘅計算，話畀大家聽，爛賬每增加1%，對建行估值有好大負面影響。<br>大家成日睇到新聞講內銀借錢幾咁寬鬆，就算係抵質押貸款嗰啲，究竟係咪好穩陣？就以鋼貿、銅貿作為例子，客仔將銅、鋼抵押畀銀行，就可以換筆平錢番嚟炒樓炒股，甚至再P2P借錢出去。炒燶咗隨時債仔消失唔還錢，剩番爛銅爛鐵又唔值錢。事實上，晉佳上述講爛賬比例對每股淨資產影響，未有計及抵質押貸款，但實情唔係絕對安全，鋼貿、銅貿只係其中例子。<br>四大內銀，究竟估值係咪平？晉佳覺得頂盡只係合理，市場悲觀起上嚟，下跌空間一啲都唔會細。<br><br>晉佳<br>本欄逢周三刊登</p></body></html>