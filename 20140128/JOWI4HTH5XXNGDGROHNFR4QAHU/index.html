<html><header><meta charset="utf-8"><title>體壇拾趣：拜恩誘安東尼過檔</title></header><body><h1>體壇拾趣：<br>拜恩誘安東尼過檔</h1><p>紐約人嘅安東尼（右）近期狀態認真火熱，喺山貓身上狂入62分後，喺周日常規賽繼續着火，入35分下協助紐約人喺主場110:103擊敗湖人。安東尼喺下季恢復自由身，仲養緊傷嘅湖人球星拜恩就出口術咁話：「我唔會出手游說安東尼下季過檔，不過有邊個球員唔想嚟洛杉磯打波吖？紐約咁鬼凍。」</p></body></html>