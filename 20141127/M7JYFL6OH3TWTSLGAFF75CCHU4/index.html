<html><header><meta charset="utf-8"><title>X’mas Fun之即飛攻略：外遊必備　免費實用Apps</title></header><body><h1>X’mas Fun之即飛攻略：外遊必備　免費實用Apps</h1><p>聖誕將近，最愛旅行嘅香港人相信早已整裝待發。跟團懶人當然可以唔帶腦隨時起行，但唔少人更愛自由行，想去邊就去邊，不過齋係計劃行程已夠你煩，幸好𠵱家有唔少apps幫你計劃行程之餘，仲會幫你格價、搵景點、喺當地租車……一部手機就搞掂，加上精選嘅實用好玩gadget，必定能夠幫到手，畀你身處異地過番個快樂聖誕！<br>記者：韓繼聰<br>攝影：伍慶泉</p><p>安排行程　一App多用</p><p>旅遊apps多如天上繁星，功能各異，不過記者親身用過的WorldMate卻是以一app多功作賣點，幾乎有齊旅遊所需資料及工具，相當實用，可說是必裝app。用法簡單，只要登記fb及email，把機票、酒店、車輛接送等預約電郵同時轉寄至WorldMate的官方電郵，它便會自動幫你排好時間表。另外，更設有多個實用功能，包括預約酒店、找尋航班、搜索店舖食肆、預報各地天氣及換算貨幣滙率等，統統有齊。記者最欣賞貼心的Tip Calculator，羅列各地餐廳及的士嘅tip比例，幫你計啱數，例如喺美國通常要畀15% tip，咁難計緊係要搵佢幫手。若然你肯畀78美元年費，WorldMate更會自動把行程與日曆同步，亦可即時提供航班資訊。雖實用卻不抵用，建議用免費版就夠。</p><p>其他實用Apps推介</p><p>旅行手機：長氣、平價、襟撞</p><p>帶埋平日常用手機出遊固然方便，但旅行易會遺失或遇上意外，若然旅行中跌爛一部iPhone  6，相信你嘅心情一定跌至谷底，咩都唔想玩。所以平價、襟撞、長氣的手機正是旅行所需，以下幾部便是近來不錯的推介。</p><p>長氣：華為Mate  7 約$3,780</p><p>電池容量達4,100mAh，比不少平板還要多，夠你日日check地圖上網搵景點，據稱續航能力長達兩天，基本上能讓你忘記尿袋。其配置亦頗強，Kirin 925八核心處理器、1,300萬像素主鏡頭及6吋大屏幕，更支援4G LTE及指紋解鎖。2GB黑色版現價約$3,780，可以一戰。</p><p>華為客戶服務中心</p><p>觀塘巧明街114號迅達工業大廈8樓B室</p><p>平價：LG L24　$2,380</p><p>是G3的日版，性價比極高，現價僅$2,380，即使唔見咗都唔會太過肉赤，但配置卻達到旗艦機質素，2.5Ghz四核、5.5吋2K屏幕、1,300萬像素主鏡頭及32GB ROM，更可防水防塵，平平地一機走天涯，絕對是上佳選擇。</p><p>三禾電氣</p><p>旺角先達廣場1樓F33號舖</p><p>襟撞：Caterpillar B15　$3,880</p><p>品牌出開重型機械，此手機亦以硬淨為賣點，鋁合金外殼，防水防塵防撞，即使從1.8米高處掉落，甚至被汽車輾過都絲毫無損，更可在水底操作30分鐘、於-20℃下運作，雖然只得1GHz雙核及512MB RAM，配置一般，但去旅遊闖蕩都算夠用。</p><p>海銳流動</p><p>旺角先達廣場地下G61號舖</p><p>智能裝備列陣</p><p>電話同Apps以外，隨身裝備亦很重要。相機方面，機仔、單反當然是大路之選，但RICOH全新推出的THETA M15就特別得多。前後兩個180°超廣角魚眼鏡，一按即可影出360°無死角全景相，回看時恍如重遊故地，更是影多人大合照的神兵利器。新機更加入短片功能，效果十分有趣，以WiFi過相亦頗快速。<br>此外，一個於Indiegogo成功集資超過120多萬美元的Bluesmart智能篋亦相當實用，除了內置電池可以隨時幫流動裝置叉電，更能用手機上鎖、定位行蹤，行李太離身時仲識透過手機發出警報，還懂得自磅重量，非常貼心。</p></body></html>