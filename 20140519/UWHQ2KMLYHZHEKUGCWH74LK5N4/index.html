<html><header><meta charset="utf-8"><title>公眾難忍業餘政客（添馬男） - 添馬男</title></header><body><h1>公眾難忍業餘政客<br>（添馬男） - 添馬男</h1><p>特區政府官員水平，慘不忍睹。<br>教育局長吳克儉為求政治正確，附和「幫港出聲」去兇班教師，唔理佢內容係乜，淨係呢個政治動作，已經係矮化自己。堂堂局長，竟然跟在呢班人後面做應聲蟲，樣衰之極，好快連愛港力都威過吳局長。一個官員有時即使講話內容冇料到，但擺出嚟個姿態都要似番一個官。在民調中支持度最高嘅食衞局長高永文就醒好多，廢話唔緊要，最緊要係保持番一個官員應有尊嚴。<br>第二個陳茂波就更加好笑，自從醜聞後一直左閃右避，用發表網誌來討論政策，免除記者會直接俾人質問，或回答尖銳問題時噏錯晒。一個正常問責官員，係唔應該迴避尖銳問題，更應該在公眾及傳媒最關注嘅時刻，有技巧地表達政府立場，爭取公眾支持。港鐵沙中綫工程掘到宋元古井及住宅遺蹟，考古界及文化界提出要小心保育，不能為求趕工而匆匆交回港鐵動工。傳媒一路追查聖山考古及港鐵處理內情，但出來回應起初只有古諮會主席林筱魯，身為古物事務監督嘅發展局長就一直消失，佢大權在手可決定呢次重大考古發現嘅安危，而佢在風頭火勢之際閃咗，以致黎廣德寸爆佢：「陳監督素來勤於筆耕，每周網誌，從不間斷。自從陳監督於4月20日發表《一口井 承傳香港歷史》，表示原址保育200多遺蹟的其中一口方井以後，絕迹於公眾場合，至今有26天。陳監督關心民間疾苦，對上一篇網誌發表於5月11日，談及『以人為本』的火葬場設計，愛民如子之情，令人動容。可惜網誌的真偽無法核實，令人對陳監督的安危始終心急如焚。」5月17日陳終於回應，指考古工作是「重中之重」，會跨部門協調，稱毋須「無無謂謂」拖慢沙中綫工程，「無無謂謂」四字可圈可點，一個重大考古蹟，公眾希望政府審慎行事，但古物事務監督將「審慎」視作「無謂」，典型口舌招尤，自己攞嚟衰！<br>陳局長早被市民冠名為「發展局博客」，諷刺佢淨係識po文講政策，唔敢面對公眾、記者及議員，但佢博客嘅水平亦唔多夠班。最新一篇《未雨綢繆，每日慳水十公升》，單睇內容冇爭議性，呼籲節約用水當然屬政治正確。𠵱家公眾最關心係宋元古蹟命運，佢網誌就無厘頭講用水，時機錯晒，令公眾感覺局長行事充滿任意性，求求其其，諗起乜就做乜。財政司曾俊華同拉布議員打民意戰，所以會用網誌作宣傳，就係主動利用網誌應有方法。<br>宣傳節約用水並非唔可以提，重點係要放在公共政策脈絡去討論，香港購買東江水費用每年上升至少5%，市民同議員有意見，而現行的東江水協議將於今年底到期，水務署稱會就價格和「按量收費」同廣東省展開談判，身為負責嘅局長理應知道，「慳水十公升運動」放在談判按量收費政策背景下才有意思，並成為民意後盾。<br>兩年幾以來巿民唔信任政府，個別政客民望低落，全部係有原因，非關傳媒、反對派作對、或建制派分裂，真正原因係根本就唔夠班。<br><br>添馬男</p></body></html>