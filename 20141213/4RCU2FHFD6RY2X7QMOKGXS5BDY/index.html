<html><header><meta charset="utf-8"><title>楊洛婷夏威夷行禮嫁Dear Jane主音</title></header><body><h1>楊洛婷夏威夷行禮<br>嫁Dear Jane主音</h1><p>恭喜！恭喜！現年33歲的楊洛婷與同齡Dear Jane主音歌手黃天翱（Tim）拍拖8年終修成正果，二人在香港時間昨日於夏威夷舉行浪漫婚禮。一對新人除穿上婚紗及中國傳統禮服外，新郎哥更捧住結他大唱情歌冧老婆。楊洛婷昨興奮地說：「我已經成為黃太！」據有份觀禮的Dear Jane成員Howie透露，早前Tim帶楊洛婷到澳洲旅行睇樹熊，趁女友抱住樹熊時拿出戒指求婚，認真浪漫。</p><p>在03年奪港姐亞軍的楊洛婷，今年8月雖不獲無綫續約，但塞翁失馬焉知非福，楊洛婷離開大台後密密頴銀，接job接到手軟。昨日她更邁向人生另一旅程，與拍拖8年的Dear Jane主音歌手黃天翱（Tim）於夏威夷拉埋天窗，正式榮升做人妻。</p><p>澳洲求婚樹熊見證</p><p>婚禮於香港時間昨早11時在夏威夷舉行，為保持低調，除Dear Jane拉隊到賀外，出席賓客皆為雙方至親，就連Tim的姑丈杜琪峯亦未有出現。完婚後，楊洛婷於昨日下午向傳媒發放多張結婚相，包括一對新人穿婚紗禮服情深互望、換上中國傳統結婚禮服合照，以及Tim一身鮮色外套彈住結他冧妻的鬼馬照片等。新娘楊洛婷興奮地宣佈說：「Aloha！We are married！終於可以正式向大家宣佈：我已經成為黃太！很感激各方好友及傳媒朋友一直以來對我與Tim的關愛及祝福，我們選擇了在夏威夷的12月11日完成我倆的夢想婚禮。衷心感激一眾親友及兄弟姊妹團從不同國家前來參加及幫忙。各位，香港見！」</p><p>記者昨致電楊洛婷，但未獲回覆，而據Dear Jane成員Howie昨透露，婚禮在室外進行，整體氣氛很好，Howie並大爆楊洛婷掟花球的趣事，他說：「佢掟花球太大力，畀Dear Jane另一個成員Jackal接咗。」問可知Tim求婚過程時，Howie說：「佢喺澳洲求婚，帶楊洛婷去睇鍾意嘅樹熊，趁佢攬住樹熊好尷尬嗰陣，拎戒指同佢求婚，當時楊洛婷好尷尬，但係又好開心。」</p><p>老公唔使再睇選美</p><p>其實上月楊洛婷出席活動時，曾透露正籌備婚禮，但就未有透露婚期，只表示計劃到拉斯維加斯或峇里、泰國等陽光海灘地方簽紙，並趕快造人，當時楊洛婷直言：「我好鍾意小朋友，父母亦好想我快啲生。」她又爆男友早在她30歲時已日日着她下嫁，結果3年後楊洛婷終答應婚事。事實上，楊洛婷入行以來幾乎零緋聞，跟Tim拍拖8年感情穩定，經常有影皆雙，楊洛婷不但公然大讚男友靚仔，更曾大爆男友追求過程，指Tim於03年睇電視看到她參選港姐時已印象難忘，之後Tim透過不同渠道結識楊洛婷，楊洛婷笑謂：「自03年之後，佢都唔使再睇選美。」<br>Dear Jane成員Jackal昨在電話中說：「Tim仲為婚禮寫了一首歌讚老婆又靚又好，即席喺婚禮自彈自唱送畀老婆。除咗愛的宣言，Tim同楊洛婷都親自寫咗篇詞講點認識對方、點深愛對方、以後點照顧對方。呢幾日夏威夷都有落雨，但行禮嗰陣就冇落雨，天公作美。」<br>與Dear Jane同屬華納歌手的連詩雅和周柏豪，昨日亦分別送上祝福，連詩雅說：「希望佢哋新婚快樂，白頭到老，永結同心，開開心心，早生貴子，無病無痛。」周柏豪則謂：「祝佢哋甜甜蜜蜜，年生貴子，今年都有好多藝人結婚，好恭喜佢哋，希望佢哋快啲生個好rock嘅BB啦。」<br>採訪：何慧斯</p><p>Profile</p><p>楊洛婷<br>年齡：33歲<br>學歷：UBC大學經濟及心理學系畢業<br>來頭：2003年度香港小姐亞軍兼旅遊大使獎得主</p><p>黃天翱<br>年齡：33歲<br>學歷：夏威夷大學（University of Hawaii）主修音樂<br>來頭：樂隊Dear Jane主音、著名導演杜琪峯姪仔</p><p>12月15號要記低<br>See See TVB．Bloody最威<br> http://hk.apple.nextmedia.com/tvbloody  </p></body></html>