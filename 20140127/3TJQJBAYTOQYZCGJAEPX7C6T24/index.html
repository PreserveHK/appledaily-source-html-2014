<html><header><meta charset="utf-8"><title>馬會百年來首位女大董　談政改無貼士范太：跑馬好睇過選特首</title></header><body><h1>馬會百年來首位女大董　談政改無貼士<br>范太：跑馬好睇過選特首</h1><p>【本報訊】入閘、脫腳；墮馬、爆冷；馬場內的用語，同樣適用於馬場外的「跑馬仔」特首選舉。雖然曾在「特首沙圈」徘徊，馬會百年來首位女大董范徐麗泰卻笑稱，「馬場內嘅（賽事）好睇好多」，因款式多、競爭大，奮勇作戰而非打泥漿摔角。政改能否馬到功成？范太沒有貼士，只稱特首「跑馬仔」冇爆冷，期望2017年全民也有得「落注」（投票）。<br>記者：許偉賢</p><p>父親徐大統早於60年代已經是馬主，名下名駒「領寶（Rainbow）」戰績彪炳，命運自小與馬場「接通」的范太，連老公范尚德也是標準馬迷。08年成為馬會百年來首位女大董，此後同時要兼顧賭徒「心理」：「好似去到馬場要話好『自在』、唔好講『舒服』，唔通『越輸越服』咩，哈哈。」</p><p>「特首選舉冇咩驚喜」
</p><p>馬照跑、舞照跳，范太受訪時坦言：「賽馬其實係香港人生活方式不可或缺一部份。」她指馬場見證香港經濟起伏，「經濟環境若然轉差，入馬場市民會減少，但呢幾年嘅入場人數、總投注額都升緊，即係香港經濟唔差㗎；（換言之）其他人覺得唔開心，係另外一啲因素，同經濟冇乜直接關係」。<br>要引證賽馬成港人生活文化，特首選舉以「跑馬仔」形容又是一例：參選是「入閘」、大勢已去是「墮馬」。問范太究竟是場內還是場外的「跑馬仔」好看？她搶答說：「馬場內好睇啲；我唔覺得馬場外嗰啲好睇。（點解？）馬場內嘅評磅員好叻，而且過終點時個個奮力咁去湧，一堆馬咁過，仲要係14隻馬喎；出面嗰啲跑馬仔，得嗰兩、三隻，有咩好睇呢？」但身兼人大常委的她不忘指，「外面嗰啲唔可能太多（馬）嘅；𠵱家選特首嘛，10個8個就亂晒大龍」。</p><p>政改談判「越嚟越差」
</p><p>特首跑馬仔當然尚有其他失色之處，「我話唔好睇嘅理由係：我覺得馬場嗰個色彩繽紛，令大家好興奮、好投入；但係特首選舉，由曾蔭權時代開始，個個都知道曾蔭權會贏㗎啦，呢啲係冇咩驚喜。最近嗰次特首選舉，我覺得係泥漿賽」。梁振英勝出沒「驚喜」？范太笑指：「忽然彈出嚟都好似得喎……但呢種情況係唔會喺馬場出現。馬場係可以爆冷，但（特首）呢種爆冷呢，其實都係有秘密練兵，大家唔注意啫。」<br>市民2017年有望「下注」嗎？范太稱：「我好希望2017年有直選，市民都有機會參與。」會否「拉頭馬」？她反問「你講嗰啲造王者呀？」但她沒有祝願政改馬到功成，「𠵱家睇到情況（政改談判）越嚟越差」，只祝福港人馬年進步，重現在純種馬身上可見的拼搏精神，「香港其實冇乜嘢㗎咋，只係靠人（才）；但如果真係冇拼搏心態，只係希望阿爺睇住我、特區政府睇住我……（笑說）個阿爺即係屋企嗰個……我諗我哋冇辦法行得遠、冇辦法去競爭」。</p></body></html>