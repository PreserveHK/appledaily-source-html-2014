<html><header><meta charset="utf-8"><title>中環迷你裙：女人睇波三死症 - Samantha</title></header><body><h1>中環迷你裙：女人睇波三死症 - Samantha</h1><p>「睇波定我重要啲？」這個萬年不變的問題，在世界盃剛開波第五日，再次引起姊妹討論，要雙贏陪睇波又點睇？<br>「波牛」T君對呢個提議耍手擰頭，死症有三：問越位、唔投入、冇耐性。<br>人睇波時你玩手機，「哈？入咗喇？」久未破蛋就燥底問「幾時有波入吖」，有以上症狀者證實與波癮產生抗體，切勿自告奮勇。<br>女友人睇波不為仔，只是「睇波不賭波，睇來幹甚麼」，Samantha寧揀啲概念股炒，adidas是世界盃的官方用球指定供應商，憑一晚播多次施丹和碧咸的「all in or nothing」廣告就知其揼本程度，再者昨港股成交少，逾800隻股下跌，世界盃梗係搵番啲概念股炒，裕元（551）市值太大，只有美銀美林呢啲券商先可以捧起股價半成咁多，炒adidas概念，梗係要吼裕元附屬的寶勝（3813）。寶勝主力代理銷售國際體育品牌好似Nike及adidas產品，內地直營零售舖及加盟店分別達3,665間及2,263間，隨着全城投入世界盃，業務應更上一層樓，首季業績見起色，轉賺87.4萬元，較上年度的虧損1.32億元大幅改善，毛利率提高2.6個百分點至29.8%，最壞時間已過去，該股月內累升逾五成，14 RSI飆至83，可待整固才吼。按上屆南非世界盃為例，寶勝在世界盃完結後發力，直至年底累升達七成。<br><br>Samantha<br>本欄逢周三、五刊出</p><p>識睇　一定睇蘋果嘅足動世盃：<br> http://worldcup2014.appledaily.com/  </p></body></html>