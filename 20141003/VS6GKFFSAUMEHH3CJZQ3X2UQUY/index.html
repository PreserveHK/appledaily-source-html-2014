<html><header><meta charset="utf-8"><title>魚樂無窮：三個板塊勿亂博反彈 - 唐牛</title></header><body><h1>魚樂無窮：三個板塊勿亂博反彈 - 唐牛</h1><p>港股第三季臨尾香，埋單倒跌1.1%，總結首三季恒指暫跌1.6%，如同白做。不過，身邊戰友荷包依然有進賬，何解？懂得炒股不炒市嘅硬道理也！由年初新經濟股喪炒，年中舊經濟股翻生、滬港通概念起飛，到近期殼股異軍突起，相關板塊完全不受大市左右，自動波開行turbo，是但扑中一瓣，依然有利可圖。<br>展望今季，不明朗指數達十粒星。689政府未肯回應市民訴求，佔中運動隨時要長期作戰；儲局本月完成最後一輪減買債計劃，未來息口走勢成為焦點；滬港通如箭在弦，加上歐央行快將啟動QE，卻有望成為後市𥌓光。情況就好似過年食盤菜咁，一味餸緊扣另一味餸，未食到最後都唔知是龍是蛇。</p><p>地產股恐步零售股後塵</p><p>前輩教落，要贏錢先要學識唔好輸，點先可以保本？盡量避開令你損手嘅板塊，零售股同濠賭股就係最好例子。兩者嘅處境好相似，股價同早已透支行業好景。<br>如今天氣不似預期，當然難敵地心吸力。牛氣全消下，加上可見將來都冇回勇催化劑，好聽啲就係有反彈冇升幅，衰啲講句就係博唔到反彈就立即中伏。銀娛（027）、金沙（1928）、周大福（1929）、佐丹奴（709）幅幅圖都係45度角向下，睇見都唔開胃。另一個有機會步兩者後塵嘅板塊就係地產股，有指佔中會拖冧樓價，有利潤在手者當然先沽為敬，強如長實（001）都要下試250日線，樣衰到爆，戰友忍手為上。<br><br>唐牛<br> https://www.facebook.com/tongcow88 </p></body></html>