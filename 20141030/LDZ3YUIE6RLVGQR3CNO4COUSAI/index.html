<html><header><meta charset="utf-8"><title>忽然反口　出信阻開騷TVB禁阿燦扮乜太</title></header><body><h1>忽然反口　出信阻開騷<br>TVB禁阿燦扮乜太</h1><p>無綫近年常被指人才流失，節目製作翻炒又翻炒，反而越懷舊越見矜貴。最近「燦神」廖偉雄復出於明年1月開演笑會，希望把90年代自己有份創作的「乜太」重現舞台，可惜被無綫以版權問題禁止演出。阿燦惟有發揮港人打不死精神，昨在記者會上演趣劇寸無綫，決定改跟六叔細佬七叔做「七太」。</p><p>扮嘢能手廖偉雄（阿燦），90年代為無綫主持的搞笑節目《笑聲救地球》口碑收視雙贏，最近阿燦重出江湖，於明年1月2至4日假九展舉行「燦神回歸七太重出江湖救地球」演笑會，其中一個環節會扮經典角色「乜太」亮相。怎料大前日監製黎文卓突然收到無綫通知，不准阿燦再扮乜太，理由是演笑會不屬慈善性質，即使給版權費亦冇得傾。<br>阿燦、黃一山（細龜）、仙樂都等昨在尖沙嘴出席演笑會記者會，播出一段乜太在獄中的片段，指乜太當年因打小李（拍檔胡大偉）致重傷被判坐監，見乜太手持掃把示威及對抗，終於成功爭取到成為首位在獄中搽指甲及戴耳環的囚犯。乜太於記者會出場便教大家煮一味「港人散熱下火湯」，助手仙樂都即示範俯身倒抽一口涼氣騷身材。</p><p>以短劇爆內幕</p><p>此時，黎文卓電話突響起，掛線後與乜太說：「剛收到TVB電話，知你出嚟，TVB話版權問題唔畀你再做乜太，個騷可能要取消。」乜太發癲謂：「咁你叫我出嚟做乜嘢？出獄嚟做乜嘢？」黎文卓說：「我哋非常尊重TVB版權，有向TVB申請過，不過佢唔畀你用。」乜太再火起說：「你𠵱家當我係乜嘢？已經20幾年你話唔畀就唔畀呀！」飾演「小小李」的細龜說：「咁你改姓囉。」乜太用手拍打小小李說：「我行不改名，坐不改姓，點解陳淑莊之前扮又冇事，我扮就犯規？你知唔知我一直以嚟喺電視台企咗咁耐，邊個喺背後睇住我？佢係六叔，係佢傍住我。雖然六叔今日……唔好講嘞，但六叔細佬七叔其實追咗我好耐，所以我𠵱家決定，跟七叔叫七太。」當短劇完畢，助手仙樂都將噴油遞給乜太，把佈景版上「乜」字噴成「七」。<br>其實無綫近年節目質素大跌，經常被指抄襲日韓美劇，而自家製扮嘢節目《Sunday扮嘢王》、《荃加福祿壽》等曾扮不同的電影角色及日本卡通人物。如今突然阻阿燦開騷，即使付版權費都不准，似乎無綫有着雙重標準。</p><p>七太繼續開騷</p><p>剛做完腎石手術的阿燦記者會後接受訪問，他似心有不甘說：「我哋尊重版權，但呢個世界原創嘅人，都畀人話唔係原創，呢個人物係阿燦同阿卓諗出嚟㗎嘛。」是否金錢問題？他說：「畀錢佢都唔肯呀，你以為我哋冇錢咩？」有指乜太造型與特首夫人梁唐青儀相似，是否維穩台TVB怕乜太倒抽一口涼氣出事？他瞪大眼反問：「你幾多歲？我25年前都做緊啦，今日先嚟倒抽咩？我抽你呀！」會否覺無綫霸道？他說：「唔會，可能佢哋想我哋自己努力啲，可能政策唔同咗。」而昨無綫亦有派記者採訪。</p><p>阿燦以乜太造型為本報拍攝的訪問大前日出街，碰巧黎文卓大前日便收到無綫電郵不准阿燦扮乜太，被禁是否與無綫封殺壹傳媒有關？阿燦說：「成個訪問我都冇講我係邊個。」黎文卓則透露大半年前曾與無綫高層余詠珊洽談合作「笑聲救地球25周年」，當時對方反應正面，但之後TVB回覆指若要做，會自己主辦，黎文卓惟有把主題改為「燦神回歸」，只是其中一個人物是乜太，無綫版權部亦開出條件，他說：「當日係合理價OK，但前日（大前日）突然回覆話唔得，慈善就可以。」90年曾志偉曾監製《笑星撞地球》電影，當年無綫亦「放行」，黎文卓說：「政策日日變，子華（黃子華）扮乜太可能冇事，唔申請靜靜雞做都冇事，燦哥扮番就樹大招風，不過𠵱家唔使畀版權費，七太冇限制，只係印過啲海報。」<br>採訪：馬建華<br>攝影：陳俊強</p><p>【律師話】版權有時限</p><p>無綫發電郵禁廖偉雄以「乜太」名義開騷，大律師陸偉雄表示，乜太的創作權本身屬於無綫，但至於是否有時限，則要視乎版權的細節，他說：「其實要睇番無綫內部文件，版權係有時限，我相信無綫唔係有版權都唔會警告。」<br>問到無綫扮嘢節目中藝員扮角色和卡通人物又可有侵權？他說：「要視乎有冇得到相關人士同意，如果冇，對方都有權告你侵權，尤其是醜化對方。」</p><p>潘紹聰X柳俊江<br>星期一至五  晚晚「搵鬼睇」<br> http://hk.apple.nextmedia.com/horror  </p><p>【三個粉絲去首爾】<br>追星實錄，即上韓劇讀： http://hk.apple.appledaily.com/kstar  </p></body></html>