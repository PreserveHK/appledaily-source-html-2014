<html><header><meta charset="utf-8"><title>智取大市：綠色動力追落後佳品 - 晉佳</title></header><body><h1>智取大市：綠色動力追落後佳品 - 晉佳</h1><p>晉佳上一期專欄過後，美股曾經出現膽顫心驚嘅一幕。上個星期三，10年期美債孳息率急插到1.9厘樓下，美股道指當晚曾經急跌超過400點，收市跌唔夠200點。美債孳息率咁chok嘅走勢，同歐債危機嗰時差唔多，反映出歐美股市好有出事feel。況且美股由歐債低位升到高位，差唔多有一倍，升得越高，將來跌得越快，加上喺大家仲未好望到有乜恐怖嘢之際，後市更加似未跌完。<br>既然當日美債孳息率都chok到咁，市場一定好驚，但係要處理好手上的貨，梗係要更加冷靜。冇錯，等，等到個市反彈，等到大家開始警戒性降低，開始追番短線貨嘅時候，先至掉轉減持股份。<br>去到呢一刻，市場氣氛似乎有啲好轉，唔少二、三線股升得幾勁，似乎都差唔多等到將手持股份脫手嘅時候，晉佳覺得係今個星期內要逐步減持。<br>噚日恒指升18點，但係二、三線股反彈得頗為利害，協鑫新能源（451）升一成再停牌，半新股中廣核美亞（1811）同強泰環保（1395）分別升12%同25%，升得多嘅股份，有一個共通點，就係有注資或新項目概念，越睇唔通盤數嘅股，基礎分析派越唔敢追嘅股，大陸佬就炒到越起勁，就係博你班外資大戶唔敢追，貨源歸邊，先可以衝到高一高。</p><p>概念股短線有睇頭</p><p>短期而言，出現大調整後要撈貨，都要喺一啲有concept、有幻想空間、計唔到條數嘅股去博，如果買入盤數好清晰嘅股，當然有安全感，但只限於同指數隨波逐流。揀到基本因素好轉嘅股，可以略為跑贏大市，但短線反彈動力就遠遠及唔上concept股。<br>如果講落後concept股，短線可以留意綠色動力（1330）呢隻「垃圾股」。呢間從事垃圾發電嘅公司，今年上半年純利跌七成，至3,443萬元人民幣，但係公司喺內地擁有20項處於運作中、發展中或籌建階段項目，當中只有兩項係上市時已經商業運作嘅項目，其餘有5項當時正在試運，有11項仲係發展當中項目，兩項已簽訂不具法律約束力嘅框架協議嘅籌建中項目。簡單啲講，手頭真係運行當中嘅項目，上市前只有兩項，但可見將來就會變咗20項，收入規模大增，市場憧憬未來新項目會帶動公司爆發性增長。<br>唔好理佢點解早又唔做，遲又唔做，硬係要喺上市後先嚟做咁多項目，講到尾都係擺明係上市後炒上格。隻股曾經喺8月因為盈警而跌到去3.63元，震倉震到乾乾淨淨再開車，而家由低位反彈超過四成，但似乎未夠喉，尤其近排未認真炒過，未來收入靠新項目，盤數冇咁易計到先至啱近排炒上潮流，短線可以一博，破到5.5元睇6元。<br><br>晉佳<br>本欄逢周三刊登</p></body></html>