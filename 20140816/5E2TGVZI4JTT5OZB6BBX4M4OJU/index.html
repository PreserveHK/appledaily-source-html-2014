<html><header><meta charset="utf-8"><title>隔牆有耳：雞毛當令箭　冇邀請遊行白頭佬唔畀面　8.17建制大佬no show - 李八方</title></header><body><h1>隔牆有耳：雞毛當令箭　冇邀請遊行<br>白頭佬唔畀面　8.17建制大佬no show - 李八方</h1><p>土共大串連8.17遊行大龍鳳明天上演，張融聲稱有廿萬人上街，萬人空巷不在話下，不過有人同八方講，簽咗名當向西環交咗差，懶得去做張融佈景板；亦有人話大聯盟公關、「白頭佬」程介南好似「揸住雞毛當令箭」，對班大佬級人馬懶懶閒，以為人哋會自動送上門去遊行，班大佬條氣又點會順？和諧騷幕後，充滿深層次矛盾。</p><p>唔做張融佈景板
</p><p>據聞今次大遊行由「白頭佬」程介南做公關，負責聯絡各路人馬，但有唔少有份簽反佔中聯署嘅大佬級人馬就話，冇人聯絡佢哋班大佬去遊行，有人同八方講，須知道呢班大佬入面，商會阿頭又有、議員、業界代表又有，冇理由冇被邀請啩，唔係行龍頭，起碼都有得上台曝光，點知等嚟等去都冇接到通知，仲有人收到訊息，話叫班大佬級人馬「自動獻身」去遊行，咁佢哋就更加頂住條氣！有人索性叫馬仔帶隊去反佔中遊行就算，自己就唔現身，「做乜要理呢班揸住雞毛當令箭嘅友？唔好留喺屋企嘆冷氣！」<br>至於另一類唔去佔中遊行嘅大佬，就擺明唔做張融佈景板。有某政界大佬級人物稱，今次張融拎住北京個名，抽盡建制派水，「佢憑乜號令我哋？仲要我哋企佢後面，聽佢發噏風？」有人覺得簽咗名就可以向西環交差，「冇人叫我哋8.17非去不可，我點都唔畀張融再抽水」。<br>至於有幾多大佬級人馬8.17會no show？有人笑言梗係唔會預早講，「容乜易收西環電話，夾我哋去㗎」。但八方知道，自由黨叫黨員去8.17遊行嘅通知，名單入面就冇黨魁田北俊個名嘞！<br><br>李八方<br>mailto:pf_lee@appledaily.com</p></body></html>