<html><header><meta charset="utf-8"><title>隔牆有耳：榮休之日　董社給肥佬黎臨別叮嚀 - 李八方</title></header><body><h1>隔牆有耳：榮休之日　<br>董社給肥佬黎臨別叮嚀 - 李八方</h1><p>帶領《蘋果日報》走過16個年頭嘅董橋社長榮休，噚日最後一日返工，同事們為社長搞咗個歡送會，送上蛋糕、鮮花之餘，仲排晒長龍合照、兼搵董社喺佢最後一篇《蘋果樹下》作品上簽名留念。</p><p>黎社上任感言：低調啲</p><p>董社榮休，同事問佢對繼任人有乜忠告或錦囊。董社笑言：「醒定啲！」獲董社臨別叮嚀嘅新社長，即係肥佬黎，噚日都有現身歡送會，仲同埋同事一齊同董社影相。<br>八方之後想話訪問「黎社」幾句上任感言，可惜佢耍手擰頭，頻說「低調啲、低調啲」。<br>噚日歡送會嘅焦點之一，就係個重13磅嘅大蛋糕。呢個蛋糕以《蘋果日報》頭版A1做設計，實物原大㗎，蛋糕仲寫上「蘋果樹上 碩果纍纍」同「社長，謝謝您！」。<br>蛋糕一出場，同事無不嘩嘩聲，事關整得十分精緻，《蘋果》個報頭、《蘋果樹下》棵蘋果樹，都似到不得了，連個報料熱線電話都有。喺呢個時候，當然係相機（手機）食先啦，同事對住個蛋糕影相影唔停。</p><p>沙膽虹獻甜酒配蛋糕</p><p>老總沙膽虹就拎出兩支法國DOMAINE OGEREAU甜酒，仲話食蛋糕一定要配甜酒，「唔通飲白酒咩？」<br>同事們依依不捨，紛紛上前同董社握手，互道「珍重！」董社退休之後可以享受生活，讀鍾意讀嘅書、繼續寫文章。董社仲透露，今後會每寫四、五萬字先結集成書，令人期待。八方都喺度向董社說聲，此去山青水綠，珍重千萬。</p><p>mailto:pf_lee@appledaily.com</p></body></html>