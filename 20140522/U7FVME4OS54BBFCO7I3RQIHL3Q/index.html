<html><header><meta charset="utf-8"><title>中環在線：高層大執位　港龍前CEO　接掌國泰公關 - 李華華</title></header><body><h1>中環在線：高層大執位　<br>港龍前CEO　接掌國泰公關 - 李華華</h1><p>國泰航空（293）噚日公佈幾個高層職位調動，早幾日講過公關部一姐張鳳婷已經遞信，國泰就決定將港龍航空前行政總裁（CEO）、𠵱家負責國泰收益管理嘅唐偉邦（James）調做公關部阿頭。<br>國泰嘅見習行政人員制度都幾似喺政府做政務主任，喺一個部門做夠幾年就會被調動，每年5月就係國泰、太古系最高層討論同埋決定見習行政人員調動嘅時候。<br>「幫港出聲」召集人周融嘅太太張鳳婷決定離開工作27年嘅國泰，公司就調James做公關阿頭。由港龍前CEO調做公關阿頭，按職銜睇，好似好奇怪，但係其實國泰自2006年收購港龍，港龍CEO一職嘅性質，已經變成國泰其中一個地區總經理。<br>James喺2009年至2011年期間擔任港龍CEO，之後被調返去國泰，做收益管理總經理，𠵱家再被調去管公關部，都係一個部門調去另一個部門。</p><p>公關部阿二職位暫懸空</p><p>國泰公關部阿頭換人，阿二梁皚亭（Cecilia）亦會被調去空運部。James同Cecilia早幾年曾經一齊喺港龍共事，𠵱家雖然一齊喺國泰，不過繼續唔同部門。至於阿二呢個位邊個接，聽聞暫時懸空。<br>講起國泰公關阿二，曾經做過呢個位嘅程鼎一，當年都好得傳媒歡心，後來被調去澳洲，𠵱家係中國區總經理，喺今次調動，程鼎一獲升為國泰銷售及市務董事。出名識唱歌嘅港龍現任CEO楊偉添將調任台灣暨韓國地區總經理，由國泰服務CEO丘應樺接替。<br><br>李華華<br>mailto:LiWaWa@AppleDaily.com</p></body></html>