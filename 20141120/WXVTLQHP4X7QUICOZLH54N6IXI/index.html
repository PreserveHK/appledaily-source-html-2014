<html><header><meta charset="utf-8"><title>志雲：衝擊電視業　鄧特希：無綫冇得比港視開台劇《選戰》TVB舊將激讚</title></header><body><h1>志雲：衝擊電視業　鄧特希：無綫冇得比<br>港視開台劇《選戰》TVB舊將激讚</h1><p>【維基開戰之先贏一仗】經歷重重波折，王維基的香港電視網絡昨日終於開台，並以李心潔孭飛、講述選舉黑幕的《選戰》作為開台劇。身為無綫舊將的陳志雲及鄧特希昨看過《選戰》首集後激讚不絕。志雲直指劇集拍得有真實感，認為能衝擊電視行業。而鄧特希則謂無綫製作完全無得比。</p><p>以特首選舉黑幕為題材的港視劇《選戰》，由李心潔、廖啟智主演，黃國強任總導演，編審則是黃偉強。昨日港視開台，《選戰》被選為開台劇，首集已引起極大迴響，不少業內人士激讚。<br>現為商台首席智囊的無綫前總經理陳志雲，昨在商台觀看《選戰》後大讚說：「節奏明快，題材好好，好聰明將一啲社會發生緊嘅事、大家關心嘅話題，應用咗係另一個場景，好似有啲對白場景喺佔領中環度講過，好有共鳴。」志雲更稱有美劇feel：「係好有一套美劇《紙牌屋》嘅影子，但係我唔會話佢哋（港視）係抄，因為有好多本地元素，我只會話今次畀佢哋刺激到，而且個拍攝手法，印象中本地製作係冇，好有真實感，令到人會專注去睇！」</p><p>蕭若元：要解決網絡問題</p><p>《選戰》幕後班底來自無綫，會否覺得有點諷刺？志雲說：「以前冇做，唔代表做唔到，TVB班底到咗新環境，尤其係網絡傳送，唯一要睇係淫褻同不雅刊物條例，可以鬆好多。」他覺得今次對電視是一個好衝擊、有競爭、有比較：「ATV係有個牌，佢有好多重溫，觀眾離開咗佢唔會返嚟，而《來自星星的你》只係喺啲盒子播，但都大紅。」</p><p>曾監製《壹號皇庭》和《妙手仁心》的資深製作人鄧特希昨亦大讚《選戰》的題材好及新鮮，他說：「滿足到觀眾，劇本亦吸引，製作認真，同香港其他電視台比較，已經接近電影製作，需要放好多成本喺製作度，演員亦好出色。」問他與無綫比較又如何？鄧特希即說：「無綫已經冇得比好耐啦，唔好講同《選戰》，同好多內地、亞洲地區已經差太遠，大家都忘記咗拎出嚟比較。如果只睇第一集（港視開台劇），唔係傳統電視劇睇開嘅處理方式，呢個平台係畀年輕一群，已經唔係傳統嘅觀眾。」<br>資深電視人蕭若元昨午在鰂魚涌辦公室看《選戰》，由於網絡不穩定，看一節斷多次，他冇癮說：「政治題材好難拍出味道，加上咁近佔中，好易令人厭倦，但我睇咗幾分鐘，覺得拍攝手法好有電影感，製作好認真，不過首要必需解決網絡技術問題。」<br>至於亞視長老劉錫賢給予《選戰》高達90分，他說：「作為一個製作人最開心嘅事，係任何時間講到想講嘅嘢，兩間免費電視台絕對不能做到，用一個佔領中環做opening，係前衞嘅做法。」</p><p>黎文卓：唔同工廠式生產</p><p>前無綫高層黎文卓說：「兩套劇係大台工廠式生產畀唔到。TVB劇係打幾場，跟住就食飯、談情說愛，等講完電話或阿媽煮飯後都追得番，將節湊較慢啲。但王生就好似落咗order要拍一啲同TVB唔同嘅劇集，每分鐘都有高潮。」譚小環說：「拍得好有心機，我睇咗一集覺得好有追看性。」李思欣則說：「故事貼近時事，好吸引好想睇落去。」<br>採訪：溫敏芝、嵐山、何慧斯、比華利<br>攝影：葉君海、陳順禎</p><p>港視開台Timeline：<br> http://bit.ly/1xPjXK3 <br>（建議以平板或桌上電腦瀏覽）</p></body></html>