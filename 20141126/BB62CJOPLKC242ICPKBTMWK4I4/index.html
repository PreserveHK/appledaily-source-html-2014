<html><header><meta charset="utf-8"><title>一周三件：世界集團夠細 - 錢雋</title></header><body><h1>一周三件：世界集團夠細 - 錢雋</h1><p>呢期魚缸水向下流，細市值或者禾桿冚珍珠嘅冷灶，炒到甩轆。場內世界集團（713）市值真細小，得3億元咁大把，兼且符合禾桿冚珍珠格。<br>場內搵殼股熱潮，喺上星期到家陣，舉凡細市值嘅股份，好似永保林業（723）同雅天妮（789），試過單日倍升。其他長期瞓覺股，好似大同機械（118）、鱷魚恤（122）、星光集團（403）以及東南國際（726）等等，一樣挾到飛起。睇返世界集團，市值2.97億元，扣咗大股東嘅權益，街貨市值更只得1.5億元左右，有俾投資者相中做變身股嘅潛質。</p><p>深圳土儲具爆發力</p><p>排除呢個可能，世界集團家陣揸住位於深圳市平山工業土儲，佔地74萬平方呎，據規劃內容，呢批舊廠房用地，會轉變為商住項目。對上兩年度（12月結）年報，無提過，但到咗今年半年度嘅成績單，世界集團舊事重提，項目兼且獲深圳市政府批准為「2014年深圳市城市更新單元計劃」當中嘅第一批計劃。呢壇製作，有機會火速前進。<br>吸引嘅係，土儲以往以廠房價入賬，勁豐厚價值一直冇反映過。更何況係，呢批土儲，相距廈深高鐵深圳東站，只有2,500米路程，兼食住成個深圳前海工程，好有計。<br>同其他好多工業股一樣，世界集團家陣PB得0.3倍，殘到爆，若果上邊廠房價值係咁意反映，世界集團PB隨時跌到得0.2倍或以下，即係現價（0.43元）只係NAV一折幾有售。 <br>再講，世界集團呢期開多條回收廚餘，呢壇製作，食住環保概念需求，本小利大，北望神州，有勁大發展空間，世界順風順水，會係另一個翻身財路。呢轉冷灶煲世界，當翻半番到0.65元計數，PB仲係得0.45倍。<br><br>錢雋<br>細價股專家<br>本欄逢周二、三、五刊出</p></body></html>