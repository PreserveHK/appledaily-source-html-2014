<html><header><meta charset="utf-8"><title>馮仁昭四圍超：黃夏蕙搞生前喪禮　瞓水晶棺 - 馮仁昭</title></header><body><h1>馮仁昭四圍超：<br>黃夏蕙搞生前喪禮　瞓水晶棺 - 馮仁昭</h1><p>年逾80歲的黃夏蕙果然百無禁忌，同創意通識聯盟合作，喺下月幫自己搞個「喪禮」同埋「追思會」，今次會有贊助商幫佢用水晶整一副棺木，話要令個活動氣氛高貴啲，夾埋要用成HK$1,180,000，主辦機構仲話想將呢個水晶棺木，申請入健力氏世界紀錄大全㖭！</p><p>係死過翻生</p><p>雖然有網民好錫夏蕙BB，話佢咁嘅年紀做埋呢啲嘢唔係咁好，但係馮仁昭噚日打電話畀夏蕙BB，佢就話一啲都唔介意，問佢會唔會瞓入棺材，佢就話瞓都唔緊要，而且已經整咗件好靚嘅衫。佢中氣十足咁話：「我之前大病都預咗會死，𠵱家係死過翻生，仲有乜驚啫，我想知死咗會去邊㖭，同埋死咗啲人有乜反應，我第日死咗希望將錢捐晒畀有需要嘅人，我仔大女大，佢哋唔使要我啲錢。」</p><p>唔使做帛金
</p><p>夏蕙BB又話，第日個喪禮希望用佛教儀式，因為佢都係佛教徒，但靈堂佈置會係點就未諗，不過佢提醒朋友唔使做帛金，將啲錢捐出去幫人仲好，夏蕙BB真係好有善心喎！</p><p>【壹錘定音】星期一至五，早上8點開咪！<br> http://hammerout.hk <br><br>立即更新《蘋果動新聞》app<br> https://bitly.com/AppleDailyiOSApp <br> https://bitly.com/appledailyandroidapp  </p></body></html>