<html><header><meta charset="utf-8"><title>傳亞視賣盤張家瑩、筱靖：最緊要有糧出</title></header><body><h1>傳亞視賣盤<br>張家瑩、筱靖：最緊要有糧出</h1><p>【亞視風雲之卑微要求】亞視盛傳續牌「凍過水」，最近更屋漏偏逢連夜雨，股東突閂水喉，拖欠員工的9月份工資，已違勞工法例。雖傳英皇老闆楊受成和嘉華主席呂志和有興趣入股，但藝員普遍漠不關心；效力亞視7年的筱靖直認易主、欠薪非新鮮事，只與張家瑩同問一句：「幾時有糧出？」齊向「良心電視台」發出員工最卑微的要求。</p><p>亞視經常易主，王征自2010年入股以來，公司一直未賺過錢，最近其他股東都撐不住，不再「放水」決另覓新投資者。亞視高層前晚向員工發聲明致歉，承認部份股東正就股權出讓事宜進行洽談。無綫前主播李燦榮上月底突然在facebook爆亞視已賣盤，並透露洽購人姓名中有木，姓楊、姓林和姓李都予人聯想，包括李嘉誠、李兆基和林建岳等。有指英皇集團主席楊受成等組成的財團數月前曾經磋商，潛在買家當中似乎以他的支持最充足，而英皇高層霍汶希昨亦沒一口否認，只說：「不回應。」而除了楊受成，昨日再傳出嘉華主席呂志和亦對亞視甚有興趣。</p><p>蔡國威：公司諗緊辦法</p><p>如今亞視內部立立亂，但員工最關心的不是誰是新老闆，而是幾時有糧出。前亞姐張家瑩昨日在電話中說：「我見老闆（王征）都好滋油淡定，但最近都試過兩、三次遲出糧；通告話會盡快解決，我會等，暫冇必要搞到咁僵。但亞視邊個加入都好，只要佢繼續營運，我都會繼續支持，最緊要都係有糧出先。」而筱靖直認已習慣公司經常有傳聞，她說：「我喺亞視7年，股權出讓、欠薪唔係咩新鮮事。我都係打工仔心態，高層變動，就算今日姓黃、聽日姓李都冇咩所謂。但出糧係天經地義，個個都要養家。」劉錫賢則說：「有朋友打嚟，話靠份糧維生。我都問過高層，佢哋都唔知發生咩事，追討？我睇情形點先啦！𠵱家我都唔知亞視搞成點！」<br>據悉不少幕後人都是家庭經濟支柱，已急到致電勞工處熱線求助。但行頭窄，有人擔心一走了之更難追討欠薪，故大多靜觀其變，亞視製作暫時運作正常。蔡國威昨日返亞視大埔總台出席亞姐活動，他直言擔心冇糧出，他說：「據我所知公司已尋求緊解決方法。」秦啟維則說：「有家庭負擔嘅同事會呻幾句，但我單身又未結婚都撐到。」</p><p>袁潔儀呼籲同僚捱多陣</p><p>至於袁潔儀昨午如常錄影《我愛下午茶》，她表示上月15日才轉有底薪合約：「今日聽同事講，唔知冇糧出。但希望大家體諒公司，捱多陣會有曙光。如果楊生加入都好，希望加入新意念嘅製作，幫亞視起死回生，最緊要唔好影響到靠亞視出糧嘅一班人。」</p><p>根據亞視官網，目前只剩下30男25女藝人，06年亞姐鄭伊娜更已決定不續約，令藝員名單上又少一個。伊娜表示昨日才知冇糧出，早上致電公司，即獲特別安排返大埔取回上月的薪金，她說：「個個都話冇理由（冇出糧），可能我拎張票出嚟會激勵到佢哋士氣，等員工知我第一步有，你哋都有。」另外，亞姐王家敏及亞生徐丁昨日在土瓜灣出席活動，王家敏有點心灰：「冇得擔心，惟有勤力啲做好其他工作幫補一下。聽講有人等錢養家都唔開心，工作咁辛苦，出糧係應該。」同場的亞洲會主席魏秋樺表示跟亞視沒約在身。<br>採訪：卓寶花、文國駿、非非<br>攝影：沈健程、陳慧安</p><p>亞視多變動：頻頻換股東</p><p>近日亞視再傳出股權易手，其實過去多年，亞視的股權不停變動。</p><p>82年</p><p>邱德根以1億元購麗的50％股權，同年易名為亞洲電視。</p><p>88年</p><p>林百欣和鄭裕彤家族以4億元購入亞視三分一股權，而94年林百欣家族成為亞視最大股東。</p><p>98年</p><p>封小平夥拍劉長樂入主，封掌控亞視行政大權。</p><p>02年</p><p>封小平辭職，劉長樂與陳永棋透過今日亞洲購入46％股權，劉成最大股東。</p><p>06年</p><p>中信國安入股亞視22.22％股權，一半由陳永棋轉讓，一半由亞視發行新股，至今仍未獲廣管局批准。</p><p>07年</p><p>愛國商人查濟民家族旗下名力集團，入股亞視成為主要股東。</p><p>09年</p><p>旺旺集團兼中國旺旺主席蔡衍明入股亞視。</p><p>10年</p><p>內地商人王征遠房親戚黃炳均入股亞視，成為第一大股東。</p></body></html>