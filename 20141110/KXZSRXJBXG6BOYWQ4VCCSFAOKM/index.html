<html><header><meta charset="utf-8"><title>馮仁昭四圍超：Niki衞蘭約滿速撇寰亞 - 馮仁昭</title></header><body><h1>馮仁昭四圍超：Niki衞蘭約滿速撇寰亞 - 馮仁昭</h1><p>身兼政協委員、旅發局主席嘅寰亞老闆林建岳呢幾年主力從政後，冇放太多時間打理娛樂事業，令好多嘢都冇人肯做決定同跟進，聽講好多合約藝人好冇癮。繼吳彥祖約滿轉投爾冬陞公司後，傳聞話周麗淇（Niki）明年初約滿就會轉簽內地公司，而黃曉明、楊千嬅、余文樂同舒淇都計劃等約滿後自立門戶，而寰亞支持黎明開嘅Amusic，旗下藝人都各自搵出路，繼Janice Man同應倡佑約滿走人後，出年衞蘭同李治廷約滿都唔打算續約。 </p><p>衞蘭粒聲唔出走人</p><p>寰亞電影部自從負責人莊澄走咗以後，搵咗陳嘉上返嚟揸fit，但佢成日要喺出面幫人拍戲，亦冇乜時間處理行政事務。噚日馮仁昭打畀啲藝人求證，Niki話暫時唔回應；余文樂就話約滿會留低；千嬅就承認同公司傾緊續約，佢仲話：「林生對我好好，會優先同公司傾合作。」而衞蘭噚日到西貢出席遠足活動，佢就唔肯再講約滿鬆人嘅事，一落台就急急腳走人。寰亞經理人部門阿頭林珊珊就話：「樂仔同千嬅都傾緊續約，公司為佢哋排緊嘅工作已去到2016年，相信雙方會有繼續合作意願。」<br>撰文：馮仁昭</p><p>【三個粉絲去首爾】<br>追星實錄，即上韓劇讀:  http://hk.apple.appledaily.com/kstar </p></body></html>