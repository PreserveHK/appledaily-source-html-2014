<html><header><meta charset="utf-8"><title>中環在線：重視企業形象　俾女公關搞禍鄭志剛實嬲到爆 - 李華華</title></header><body><h1>中環在線：重視企業形象　俾女公關搞禍<br>鄭志剛實嬲到爆 - 李華華</h1><p>雖說每人都有言論自由，但去到大是大非，有啲線係不容踩過。周大福（1929）公關副總監葛梅珍（Joanna）日前喺facebook留言反佔中兼鼓吹非禮，喺公關同財經界引起頗大迴響。周大福第三代接班人鄭志剛（Adrian）一向十分重視個人同企業形象，有理由相信呢位姐姐已經令到Adrian暴跳如雷。<br>公關引起公關災難的確令人無言。根據網上資料，呢位Joanna好有經驗，喺Swank、Lanvin等幾個國際大品牌做過公關，2012年3年過檔周大福，佢直屬上司陳義邦（Alan）負責周大福品牌管理兼市場推廣，Joanna主要係負責呢瓣工作，較少跟財經記者打交道。</p><p>猛將陳義邦匆匆收線</p><p>但喺財經界，好多人都知道周大福接班人Adrian十分重視形象，唔使講公司形象咁遠，淨係見佢近年積極減磅，著親西裝都襯到又型又潮就知喇。因此，Adrian亦都負責周大福嘅品牌管理，聞說，陳義邦正正就係Adrian其中一位猛將，真係唔知呢位猛將今次點收科喇。<br>華華噚日打過電話搵陳義邦，佢話要交畀公關處理，並推說有電話入就匆匆收線，又一個危機處理嘅「完美」示範！<br>好多公關朋友噚日都有相同疑問，就係作為公關，係咪唔可以喺自己facebook隨心表達意見呢？呢個問題其實冇絕對答案，大家要憑良心與智慧去決定。<br><br>李華華<br>mailto:LiWaWa@AppleDaily.com</p></body></html>