<html><header><meta charset="utf-8"><title>求驗客手記：費Sir魔迷齊發功勸C朗回家</title></header><body><h1>求驗客手記：費Sir魔迷齊發功<br>勸C朗回家</h1><p>基斯坦奴朗拿度（C朗）又發威，呢位皇家馬德里球星喺上周六西甲又入波，連續5場建功下助皇馬以2:0作客贏維拉利爾。C朗咁勁，佢之前效力過嘅曼聯就更加想佢返去；喺嗰場比賽有球迷自費揸飛機拖住「C朗回家」橫額喺球場上空飛過；亦有傳聞話費格遜喺日前親自打電話畀C朗，落嘴頭勸佢回家。</p><p>2:0挫潛艇又有波入</p><p>皇馬近況回勇，上周六聯賽有門將卡斯拿斯復任正選，藉莫迪歷同C朗喺上半場各入一球，以2:0擊敗維拉利爾，喺西甲已經連贏3場。C朗自從傷癒復出後腳風勁順，自9月中主場輸畀馬德里體育會場波開始，至今5場比賽場場有波入，短短兩星期加埋已經入咗10球，你話紅魔球迷點會唔恨佢返嚟奧脫福吖。<br>喺對維拉利爾場波踢咗10幾分鐘嘅時候，情歌球場上空突然出現咗一條字，原來係架飛機拖住一大幅橫額飛過，上面寫住「COME HOME RONALDO－－UNITED REEL（C朗回家，曼聯球迷上）」據講呢個行動係一個曼聯球迷組織花咗4,000歐元包機搞嘅，發言人格蘭迪治話：「我哋喺世界各地都有好多好活躍嘅支持者，大家都因為對基斯坦奴有愛而團結一心，會一路團結一致唔放棄，直到將C朗帶返屋企。」</p><p>傳費Sir打電話畀C朗
</p><p>不過球迷嘅舉動，似乎唔可以即時傳達俾C朗，電視台影住後者，但佢一直專心比賽冇望過上空。另外，據聞前曼聯領隊費格遜都好想C朗返曼聯，甚至已經打過電話畀佢探下口風。傳媒引述一位足球經理人加拿度話：「C朗喺周三收到費Sir嘅電話，雖然前者喺皇馬過得好開心，但轉會能唔能夠成事，好大程度係取決於佢經理人文迪斯嘅取態。」話說曼聯要重簽C朗，轉會費加埋人工總數隨時高達1.4億鎊，當中唔少會係佣金，所以話被視為吸血鬼嘅文迪斯，點會唔想C朗轉會成真呢。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>