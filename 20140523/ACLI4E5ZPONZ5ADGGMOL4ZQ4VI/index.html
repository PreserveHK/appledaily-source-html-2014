<html><header><meta charset="utf-8"><title>隔牆有耳：何俊賢喺答問大會淘寶 - 李八方</title></header><body><h1>隔牆有耳：<br>何俊賢喺答問大會淘寶 - 李八方</h1><p>建制派鬧長毛等人喺特首答問大會掟嘢，阻住佢哋向狼振英問市民關心嘅問題，但八方卻發現，其實建制陣營中人，都唔多關心689答問大會詳情。八方同事就影到，民建聯漁農界代表何俊賢噚日喺答問大會上，公然用手提電腦上淘寶網，而且停留喺「購物車」欄目，疑似有心水嘢想買，佢仲一心二用，同時用手機上網睇股票網站。相信對佢嚟講，買嘢同睇股都重要過狼振英講嘢。<br>八方問過何俊賢有乜嘢要買，佢大聲呼冤，話電腦一開頁面係淘寶，但承認用手機睇恒指，因為狼英當時講緊減辣，心血來潮上去睇吓最新情況，並唔係諗住買股票。佢承認咁樣唔係咁啱，以後會謹慎言行。</p></body></html>