<html><header><meta charset="utf-8"><title>求驗客手記：淚灑聖西路辛尼迪完美告別</title></header><body><h1>求驗客手記：淚灑聖西路<br>辛尼迪完美告別</h1><p>辛尼迪幾乎將整個足球生涯都奉獻畀國際米蘭，效力咗19年之後終於都要講拜拜。40歲嘅辛尼迪早前已經宣佈會喺今季後掛靴，上周六意甲係佢最後一次披上藍黑戰衣喺聖西路球場比賽，傳奇完美告別氣氛感人。</p><p>19年忠臣征戰857場
</p><p>其實上周六國米主場對拉素呢場波都幾關鍵，賽前兩隊仲爭緊歐霸盃參賽席位，結果國米喺先失守下由柏拉斯奧梅開二度，加上莫路伊卡迪同靴蘭尼斯各建一功，以4:1反勝對手，提早鎖定下屆歐霸盃資格。不過，講到尾辛尼迪先係今場波嘅主角，想當年呢位阿根廷小子未夠22歲，就喺95年由班菲特加盟國米，見證過呢支意甲球隊嘅起起跌跌，身邊隊友換過一班又一班，一眨眼已經19年，為球隊踢咗857場比賽，上周六就係佢最後一次喺聖西路落場比賽。<br></p><p>掛靴留隊做高層</p><p>被列為後備嘅辛尼迪，喺下半場7分鐘入替莊拿芬施些路一刻，聖西路所有人一齊起立鼓掌。球會為佢特製咗一個隊長臂章，上面繡咗「ZANETTI 4 EVER」；完場後球場中圈擺咗巨型辛尼迪4號球衣，隊友們亦着住印有4字嘅外套致敬。辛尼迪個囝囝Tommy仔亦在場，好得意咁帶住個波四圍走，唔知係咪想承繼老竇衣缽？<br>場上未講嘢已經眼濕濕嘅辛尼迪，唔捨得都要同聖西路球迷講再見：「我為各位對我嘅愛戴喜極而泣，今晚絕對係永世難忘，𠵱家喺我腦海中閃過好多畫面。作為國米球員咁多年，我感謝喺我足球生涯支持過我嘅人，同埋莫拉提。」前球會主席莫拉堤都有到場，佢話：「辛尼迪係我入主嗰陣最先收購嘅球員之一，我同佢嘅關係好特別。我覺得其實佢仲可以繼續踢落去。」<br>下周意甲煞科戰後，辛尼迪就會正式結束球員生涯，但國米球迷又唔使太失落，因為佢將會繼續留喺度出任球會高層，轉個身份繼續服務國米。</p></body></html>