<html><header><meta charset="utf-8"><title>黃伊汶陳國坤　下月峇里結婚</title></header><body><h1>黃伊汶陳國坤　下月峇里結婚</h1><p>現年33歲的黃伊汶（Emme）於08年撇甩花心舊愛余文樂後，跟現年39歲的翻版李小龍陳國坤拍劇撻着，兩人拍拖5年如膠似漆，近年更屢傳婚訊。據知，兩人終決定下月在峇里舉行浪漫婚禮，由於他們都不喜鋪張，約邀50位至親摯友見證，圈中只有陳小春和應采兒、鄭希怡和Andy兩對夫婦獲邀出席。<br><br>昨日本報致電Emme恭喜，她初時支吾說：「吓！吓！未落實住。」追問是否下月在峇里行禮？她才禁不着開心承認：「係下個月，你畀我保留一啲空間。」問男友怎樣求婚？她含蓄說：「咪一般咁求婚，好自然，其實佢連環求咗好多次婚。我哋一齊好耐，屋企人成日問，佢好急，我反而唔急。」</p><p>唔急生B</p><p>有冇跪地求婚？她笑說：「咁正常嚟講都有，唔通我跪咩。」感動到喊？她說：「都有嘅，但驚嚇多過驚喜囉。」Emme還透露未影婚紗相，所有事都好急，笑問咁急是否奉子成婚？她譁然大叫否認：「梗唔係啦，我唔會咁快生BB。」</p><p>多次求婚的陳國坤終於可以娶得美人歸，上月踏入39歲生日的他，與女友到香港迪士尼樂園慶祝，在微博貼兩人拖手的背影相，甜蜜留言：「謝謝所有朋友對我的生日祝福！那天我在香港迪士尼過了一個充滿童真的天地！保持天真才能找到快樂。」據知，目前在內地拍新戲《勇士傳說》的他，下月舉行婚禮都要跟劇組請假。<br>採訪：皓騫</p><p>【動LIVE】萬人罷課　蘋果全程直播:<br>和平佔中:  http://occupycentral.appledaily.com <br>YouTube:  http://bit.ly/occupycentral </p></body></html>