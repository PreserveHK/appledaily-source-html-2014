<html><header><meta charset="utf-8"><title>伏明霞梁錦松　拖實買衫去旅行</title></header><body><h1>伏明霞梁錦松　拖實買衫去旅行</h1><p>【中環擺花街】前財政司司長、62歲嘅梁錦松早前話自己冇計劃選下屆特首，日前就偷得浮生，撇低三個仔女，同比佢年輕26年嘅跳水王后伏明霞去中環拍拖購物。當日下晝4點幾，梁錦松同伏明霞喺擺花街嘅Patagonia戶外用品連鎖店買嘢，佢哋似乎打算去較凍嘅地方旅行，伏明霞問職員有冇腰袋，佢仲話：「有冇啲多兩格？可以放埋passport同銀包。」而梁錦松就不停試衫，一次過攞咗四、五件保暖衣、防水風褸、運動褲等入試身室，老婆一直企係門外，等老公每試完一件行出嚟，即刻畀意見。之後又幫老公揀波鞋，似乎要全身上下置新裝。</p><p>埋單過萬蚊</p><p>佢哋喺店內逗留咗差唔多一個鐘，買咗一大袋貨品，由於貨品價錢唔平，估計埋單逾萬元。離開時，售貨員仲招呼周到，幫佢哋拎袋衫上車，而兩公婆就可以施施然手拖手離開，梁錦松仲大方同記者say hi，反而伏明霞較為怕醜。<br>採訪、攝影：徐錦池、李志明 </p></body></html>