<html><header><meta charset="utf-8"><title>有人放料攻擊小恩子　小慧：我死守佢嗰邊</title></header><body><h1>有人放料攻擊小恩子　小慧：我死守佢嗰邊</h1><p>劉小慧昨日喺深水埗出席亞視《BB日記》頒獎禮，佢話《BB日記》節目就快完，收到唔少人話呢個節目入面嘅資訊好有用，幫到唔少媽咪，所以會籌備拍第二輯，話題主要係小學。<br><br>小慧透露之前同好朋友湯寶如、黎瑞恩去蘇梅島旅行，全程都吃喝玩樂，玩得好開心。講到黎瑞恩戀上有婦之夫，小慧話：「作為佢朋友，我只可以話畀大家聽，佢安好，我哋做姊妹就全力撐佢，至於佢感情生活、婚姻生活，SORRY，唔輪到我呢個局外人去講，我覺得應該留番畀阿恩自己親自交代，我唔想我講多講少，影響到佢任何所有嘢。」<br><br>對於黎瑞恩同車婉婉絕交，小慧又話：「唔想作任何評論，我唔知真定假，亦唔會去問，我覺得應該留畀阿恩講，總之我心目中，阿恩一定係我好姊妹，我識佢太多年，知佢性格，佢係一個非常善良嘅好人，佢會做好多好事，所以我絕對相信佢。如果有啲嘢攻擊佢，或者對於佢負面嘅嘢，sorry，我只會死守佢嗰邊。」</p></body></html>