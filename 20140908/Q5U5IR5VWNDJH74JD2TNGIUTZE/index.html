<html><header><meta charset="utf-8"><title>異動空間：西餅變金的故事 - 魏力</title></header><body><h1>異動空間：西餅變金的故事 - 魏力</h1><p>過去幾年，最易發達並唔係做實業，而係兩批人：地主及殼主。地主不必多講，主板殼炒到5億元一隻。揸住7億元廠房物業，接近5億元現金，再加多隻5億元嘅殼，但市值只得7億元嘅克莉絲汀（1210），點睇都係一件賣相吸引嘅西餅，就算未買來食過，佢嘅股票都值得買番兩手，當係刀仔鋸大樹，扑中應該唔止贏幾打西餅。<br>主攻西餅、麵包及月餅生意嘅克莉絲汀，前年2月上市，招股價1.6元，上月跌到得番5毫子，無計，人工原料成本雙升，生意又缺乏新增長動力，舊年蝕半億元，今年上半年又唔見8,034萬元，前景不甚可觀。不過，半年做5.8億元生意，除番每日324萬元，但庫貨得2,900萬元，即係話公司keep住得幾日存貨，貨如輪轉；現金近5億元，就算現兜兜找晒所有餅卡數都冇問題，反映財務狀況OK。每股NAV 1蚊，家陣七折有交易，諗得過。<br>8月底，公司第二大股東唔玩，將股份賣晒畀獨立第三者林煜，SDI資料顯示，每股作價0.43元。業務係咁蝕，仲有新人肯入場，相信係想要隻殼多啲，賣盤係合理推論，何況家陣條街啲風真係咁吹。<br><br>魏力<br> http://www.facebook.com/2012jason </p></body></html>