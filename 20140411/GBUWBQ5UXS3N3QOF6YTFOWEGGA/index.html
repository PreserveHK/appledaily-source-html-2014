<html><header><meta charset="utf-8"><title>一周三件：威華達博爆升 - 錢雋</title></header><body><h1>一周三件：威華達博爆升 - 錢雋</h1><p>威華達（622）等值淨現金挨近19億銀，係市值近1.5倍！集團呢期轉型搞證券業，食正阿爺微型直通車concept。去年底報載，大股東歐亞平，又係熱爆「三馬」旗下保險集團掌舵人。威華達靜咗咁耐，遲早整舖勁。<br>威華達到上年底，齋淨現金高達16.6億銀，連埋約2,236萬股港華燃氣（1083），若果變現埋，淨現金加到近19億銀，或每股0.233元。即係話，以0.18元買入一股威華達，相當於揸住每股淨現金0.233元。威華達現價同淨現金折讓過20%，同NAV 0.54元，更加大折讓咗67%，殘到爆！</p><p>主攻證券食正直通車</p><p>威華達對上幾年，陸續將非核心業務剝離，家陣主力搞金融證券，業務開始清晰，又食正直通車。再講，呢瓣又同歐生出任三馬企業，有少少近磅。<br>又上年5月，威華達話，有意喺四川威遠縣頁岩氣產業園區投資。一年後剛啱呢個月頭，新華社報道，重慶全國第一個以頁岩氣作為原料嘅液化天然氣工廠，正式動工。<br>祖國頁岩氣開採到應用，已經好實在。而威華達計劃搞頁岩氣地方，正正就係中西部，加埋威遠縣頁岩氣蘊藏量高達3,000億立方米，亦好爆炸。<br>博威華達變身，頁岩氣係其中一個好近磅瓣數。上年6月，威華達話有意搞呢瓣業務，股價一個月升咗1倍到0.31元。威華達現價相對呢個位，折讓40%。買威華達，當上返每股淨現金0.233元計，要升30%，博頁岩氣舊事重提，上返0.31元，要升70%，到時，PB仲係得0.57倍。又威華達市值13億銀，最爆炸嘅憧憬，係憑住歐亞平，集團最終同三馬有link up，當殼股睇，閒閒哋，係一、兩個開計數。<br><br>錢雋<br>細價股專家<br>本欄逢周二、三、五刊出</p></body></html>