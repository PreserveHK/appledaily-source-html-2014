<html><header><meta charset="utf-8"><title>中環在線：陳智思自製健康餐戒食肥膩　白烚或蒸煮雞魚 - 李華華</title></header><body><h1>中環在線：陳智思自製健康餐<br>戒食肥膩　白烚或蒸煮雞魚 - 李華華</h1><p>行會成員陳智思星期日喺淺水灣除衫落水參加「公益金百萬泳」，一幅晒肌照令到唔少女士睇到嘩嘩聲，男士更加羨慕不已，49歲都keep到呢身肌肉，真係唔係人人做得到㗎。不過，陳智思竟然唔滿意只得4嚿腹肌，打算繼續操弗，秘訣？咪都係少食多餐，勤做運動囉。<br>有好嘢唔怕同人分享，陳智思絕對唔介意分享佢嘅keep弗心得，其實聽完都係老生常談，亦唔需要花好多錢，重點係要加快新陳代謝。<br>陳智思年輕前患過罕有嘅血管收縮病症高安氏動脈炎，做過多次手術，所以一向重視健康，注意飲食。佢透露，大約20年前開始戒食紅肉，淨係食雞、魚、蝦，多數白烚或蒸煮，一定唔食容易致肥嘅炸嘢同甜嘢；佢鍾意食辣主要係個人喜好，唔關減肥事。<br>兩年前開始，佢調整每日餐單，實行少食多餐，每餐食少少，等身體全日都喺度燃燒脂肪，幫助加快新陳代謝，最好係一日食五餐。</p><p>上網睇片學做運動</p><p>除咗食得少，想弗當然一定要做運動。陳智思每朝晨早5、6點就起身做gym，「以前成日跑跑步機減磅，點知越做越傷，整傷膝頭，𠵱家對膝頭頂唔順跑一個鐘」。於是，佢兩年前開始唔玩器械。佢介紹，網上有教做運動嘅短片，「做20分鐘嘅運動量等於兩個鐘，仲要可以隨時隨地做到。」聽落都好吸引。<br>陳智思𠵱家161磅，有胸肌、4嚿腹肌，手瓜起𦟌，已經贏盡不少艷羨目光，佢竟然未滿意，想操得更好，指唔少人年紀大過佢，但弗過佢。哇，佢咁講，豬腩指數爆燈嘅男士會否汗顏呢？<br></p><p>陳智思keep fit三大秘訣</p><p>1）不食紅肉，晚上不食澱粉質<br><br>2）主要飲水，一定不飲汽水或酒<br><br>3）每日做運動至少20分鐘<br><br>李華華<br>mailto:LiWaWa@AppleDaily.com</p></body></html>