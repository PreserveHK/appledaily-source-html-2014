<html><header><meta charset="utf-8"><title>隔牆有耳：七成大中小學生唔知財神爺係邊個 - 李八方</title></header><body><h1>隔牆有耳：七成大中小學生唔知<br>財神爺係邊個 - 李八方</h1><p>邊個係「財神爺」？吓！乜唔係曾俊華咩？儒家五倫點排序？雖則係古語有云，但原來好多人都唔知道㗎！一條條中國傳統倫理問題，考到本地學生頴爆頭。有商場委託香港遊樂場協會，訪問近400名大、中、小學生，發現港生對傳統百科僅僅及格，平均分只得50.9分，但對現今娛樂資訊題就獲平均71.5高分。<br>調查發現，港生對中國傳統倫理同農曆新年習俗題都唔及格，分別平均得36.6分同48.8分。超過70%人唔知「仁、義、禮、智、信」係儒家五常；同樣超過70%唔知「財神爺」係《封神演義》中嘅趙公明。嘩！呢個問題，都考起八方㗎。62%學生唔知喺遠古年代，細路仔會喺年三十晚捧住紅雞蛋「賣懶」。<br>不過，港生喺娛樂資訊題目就表現突出，超過80%人答中因成功減肥聞名亞洲嘅韓國健身教練係鄭多燕；亦有80%學生知道張家輝練成「六嚿腹肌」係因為要拍電影《激戰》。</p><p>商場畀錯答案 話打錯字</p><p>港生對網絡潮流就反高潮表現差，有65%唔知國際流行用語「Selfie」係指自拍照；近65%人誤以為MSN（Messenger）仲係即時通訊軟件，事實上MSN舊年已經俾Skype吞併咗。<br>大家又知唔知曾為曹操治療頭風之患，亦被曹操處死嘅神醫係邊個？荷里活商場派嘅新聞稿竟然寫勾踐，仲話有77%人答啱，但真正答案係華佗囉！越王勾踐係春秋時代人物，即係成語卧薪嘗膽嗰位主角。商場公關話係打錯字喎。</p><p>古今通識大測試</p><p>1.「新年唔識冇運行」題  <br>難度：★★★★★  答對率：29%<br>民間所信奉的財神爺，一般是指哪一位？<br><br>2.「學生哥過年必讀」題  <br>難度：★★★★     答對率：38%<br>古時小朋友在年三十晚賣懶時會帶着甚麼？<br><br>3.「親朋戚友」題 <br>難度：★★★         答對率：42%<br>「泰山」是甚麼親屬的稱呼？<br><br>4.「港女流口水」題  <br>    難度：★★             答對率：78%<br>    香港演員張家輝為哪一套電影練成六塊腹肌？<br>資料來源：荷里活廣場<br><br>答案：<br>1.趙公明   2.紅雞蛋   3.外父   4.《激戰》</p><p>mailto:pf_lee@appledaily.com</p></body></html>