<html><header><meta charset="utf-8"><title>足動世盃：7黑世界盃</title></header><body><h1>足動世盃：7黑世界盃</h1><p>從前球王專着10號，今時今日穿7號才是王道。只可惜今屆世盃兩位傳奇7號球星，「C7」基斯坦奴朗拿度和「蘇七」蘇亞雷斯都已經緣盡世界盃。好在無論球圈還是娛圈乜7都有，失意時還可看碧七抱哈七的相片，保證會由心笑出嚟。<br>撰文：蘇芬妮</p><p>蘇7─蘇亞雷斯<br>【一噬冇運】</p><p>我知，蘇亞雷斯在烏拉圭穿9號球衣，不過在球會利物浦披7號球衣的他，應叫蘇7才真正配合其個人氣質，做事唔經大腦，無端白事在意大利一役張口咬向基亞連尼膊頭，被國際足協罰停賽9場，今屆世盃見唔到哨牙蘇不特止，隨時累國家隊晉級艱難先至大罪。</p><p>C7─基斯坦奴朗拿度<br>【變髮多事】</p><p>基斯坦奴朗拿度早已將7號仔的名號昇華。無可否認，C7穿花蝴蝶式過人功架看得人目不暇及，但其花邊新聞更令女士着迷，單單是今屆世盃三場波有三個不同髮型已經夠晒噱頭啦。可惜是今年他帶領的葡萄牙在分組賽出局，若不是加納門將送大禮可能連波都冇得入。</p><p>碧7─碧咸<br>【掛靴早唞】</p><p>碧咸當年捨棄10號球衣，在曼聯改穿大帝簡東拿卸下的7號，即如有神助，99年協助曼聯完成三冠王霸業（英超冠軍、足總盃冠軍、歐聯冠軍），碧咸做得萬人迷，其屈機罰球及七旋斬同樣令對手聞風喪膽。可惜碧咸去年掛靴，英格蘭亦一早於世盃出局，大家都了無牽掛。</p><p>哈七─Harper Seven<br>【潮B升呢】</p><p>幸運7號帶給碧咸名成利就，連女兒名字都要有個7字。據聞咸爺曾與老婆Victoria為女兒改名一事爭執，碧咸嫂原本希望以「Finkle」作為女兒名字，但咸爺堅持要有七字，最後起名哈七（Harper Seven）。兩歲幾的哈七被母親感染，甚有時尚觸覺，堪稱B界潮人。</p><p>簡7─簡東拿<br>【大帝伸腳】</p><p>外國傳媒講開蘇7咬人事件，居然又聯想起當年的「奧脫福大帝」簡東拿！事關92年開始穿起紅魔鬼7號球衣的簡東拿，除有份打造出曼聯王朝之外，他的球星脾氣同樣煞食，95年一腳伸去水晶宮球迷而被罰停賽十個月兼被判社會服務令，真係拍得住蘇7㗎。</p><p>費7─費高<br>【投敵發光】</p><p>有球迷話見到一代葡萄牙名將費高，有入場睇後輩C7今屆世界盃對德國的賽事。從前的葡萄牙精神領袖，球技超班唔在講，當年他披上7號球衣以華麗腳法為隊友搭橋鋪路，堪稱球場建築師。費高當年由巴塞隆拿轉會到宿敵球會皇家馬德里，被巴塞球迷噓到爆廠，但他仍能沉着應對，其EQ可謂冠絕球星。</p><p>陳七─陳肇麒<br>【美國求婚】</p><p>豪言「韋拿踢法似我」的陳七，無疑是香港頂級前鋒，其故事亦相當傳奇，由最初搬汽水，到當上足球員一腳射爆熱刺，再嗒𡃁妹李綺雯而登上娛樂版頭條，又因背住女友Toby與Emily到時鐘酒店爆房而被人唾罵。不過陳七終於修心養性，日前在美國拉斯維加斯向Toby求婚成功。</p><p>007─占士邦<br>【年尾再戰】</p><p>占士邦是英國情報機構軍情六處的特務，編號007，本為小說虛構人物，冷靜、機智兼通天文地理等，唯一弱點是女人緣好，因電影的影響力，令人誤以為真有其人。最新版的007由丹尼爾基格（Daniel Craig）飾演，今年12月會再開工做占士邦，2015年有得睇。</p><p>凌凌漆─周星馳<br>【後備特務】</p><p>憂鬱的眼神和欷歔的鬚根，都掩藏不了凌凌漆的優越身份，受國家委以重任，手執一把由干將莫邪鑄成的豬肉刀，將中飽私囊的金槍人劈開兩截。身為國家一級特務，凌凌漆隨身攜帶各式各樣法寶，包括蠱惑的槍和篋神。</p><p>7仔─外星生物<br>【超能復活】</p><p>《長江7號》點解叫《長江7號》，sorry，相信連星爺都答唔到，只知道當日星爺從垃圾堆帶這隻像皮球般的外太空生物回家時，徐嬌夾硬改它叫「7仔」。「7仔」雖擁有超能力，但其實很廢，既不能助徐嬌出貓、又應付不了惡狗，但它犧牲自己將星爺復活。</p><p>柒良─BabyJohn<br>【太極媾女】</p><p>柒良即係電影《狂舞派》入面BabyJohn飾演的太極高手。單看他的一身打扮和舉止談吐，大抵已詮釋了其花名的意義。不過柒良就是憑這份「老成持重」，借教太極來媾女，輕易將顏卓靈飾演的阿花追到手，邊個敢笑佢？</p><p>識睇　一定睇蘋果嘅足動世盃：<br> http://worldcup2014.appledaily.com/  </p></body></html>