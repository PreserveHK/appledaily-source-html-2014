<html><header><meta charset="utf-8"><title>受梅艷芳脫髮困擾啟迪　傑青編織假髮贈病者</title></header><body><h1>受梅艷芳脫髮困擾啟迪　<br>傑青編織假髮贈病者</h1><p>【人間有情】<br>一頭秀髮對你來說有多重要？病患者受先天或藥物影響導致脫髮，嚴重者更造成心理和情緒問題。2013年度香港十大傑青得主之一的溫小蘋（40歲），於2006年創立髮型屋及假髮公司，最近更向基層病患人士免費送贈50個假髮，並透過義剪把善心人的髮絲保留織造假髮。<br>記者：陳潔儀</p><p>自兩歲起一直飽受鬼剃頭困擾的10歲女童琳琳（C3403），父母為她遍尋中西醫，加上育有七名子女，一家九口生活困窘，獲蘋果日報慈善基金為她籌款看中醫，經治療後略見成效，長出少許髮絲，惟平日上學仍需戴上假髮。「最擔心係佢（琳琳）第時上中學會被同學笑，特別佢係女仔，我都好心痛。醫生話希望等佢到青春期睇吓會唔會有改善。」琳母阿恩擔憂地說。<br>早前琳琳與阿恩獲邀到溫小蘋的髮型屋挑選合心意的假髮佩戴，該公司的職員Candy為她調校假髮的鬆緊度，其後髮型師Polly為她稍作修剪，琳琳的新假髮由真髮製成，較纖維髮製成的假髮更通爽、自然及耐用。記者問琳琳對新髮型滿意嗎？小妮子一臉害羞但笑而不語，只輕輕點頭。<br>「𠵱家本身都有一個（假髮），不過嗰個有啲「刮」耳仔，令對耳唔舒服。最近因為搬屋佢轉咗新校，明顯開心咗，希望新環境同新假髮，可以令佢開開心心咁返學啦！」阿恩欣慰地說。</p><p>「假髮助建自信心」</p><p>構思這次送假髮及義剪的溫小蘋表示，自己曾先後經歷父母破產、母親患癌離世的悲痛，過去曾被因病患致脫髮的已故紅星梅艷芳影響，燃起她幫助癌病患者的愛心，並開設髮型屋，做生意之餘也義助患者，「對好多基層家庭嘅病患人士嚟講，假髮係一個奢侈品，但其實假髮畀脫髮病患者所帶來嘅唔單止係外觀上嘅幫助，更加有助佢哋建立自信心，重拾積極嘅人生態度」。她鼓勵基層病患者及康復者致電以下查詢電話，了解有關假髮送贈的計劃，「佢哋得到嘅唔只係一個假髮，更加係一份關心同一份自信」。<br>她同時鼓勵大眾參與義剪活動，鼓勵有7吋以上秀髮的人士到其髮型屋免費剪頭髮一次，剪下的髮絲會被留起織成假髮，送給有需要的病患者。她回想當中不乏令人難忘的「義士」，「試過有位貪靚嘅長髮媽媽，一直堅持唔會剪短頭髮，但聽到我哋呢個活動之後，可能出於母愛，二話不說就決定剪，話『希望可以將呢份美麗同他人分享』！」<br>查詢電話：2833 2811</p><p>社會服務<br>◆匿名投訴恕不處理。一經投訴，本報保留刊登權利<br>◆報料熱線：29290000<br>◆社會服務熱線：29908288<br>◆蘋果日報慈善基金：29908688<br>◆電郵：mailto:sservice@appledaily.com<br>◆傳真：37112468<br>◆網址： http://charity.appledaily.com.hk </p><p>足本收睇《亂噏24》x卓韻芝；跟住有錢國偉陪你夜蒲！<br>周一至周五《亂噏24》約定你： http://bit.ly/appletalk24  </p></body></html>