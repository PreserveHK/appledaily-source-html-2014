<html><header><meta charset="utf-8"><title>預咗畀人非禮 - 邁克</title></header><body><h1>預咗畀人非禮 - 邁克</h1><p>「出得嚟示威，就預咗畀人非禮」，媽媽咪呀，這究竟是什麼邏輯？馬上想起的，是早前印度那單令人髮指的姦殺案，受害人在公共交通工具被擄，天良喪盡的暴徒施虐時，恐怕也用了一模一樣的口吻，理直氣壯為自己的惡行開脫：鬼叫佢有私家車唔坐，出得嚟搭巴士，就預咗畀人輪姦。餘此類推，入得電梯上上落落，就預咗遲早困𨋢，打得開電腦互聯，就預咗撞見黑客，去得餐館飲茶食飯，就預咗滿嘴地溝油，搭得飛機呢度去嗰度去，就預咗恐佈份子襲擊，行得百貨公司掃貨，就預咗踩到地上的來歷不明液體，抱得意中人上床，就預咗患愛滋，買得叉燒包，就預咗啲餡係人肉，幫襯得迪士尼樂園，就預咗過山車會出軌……世界如果這麼悲慘，這麼缺乏基本生活品質保證，為什麼我們不集體移民月球，遠離徹底墮落的人類文明？<br>把一切歸咎為別人「自己攞嚟衰」，不但是最低賤的推卸責任方式，而且擺出一副打爛仔交格局，等於到處告訴大家他是不可理喻的蠻族，生人勿近有咁遠避咁遠。關於佔中，我一直覺得沒有資格發言，因為懂得的太皮毛太浮面，知啲唔知啲，所以連日來躲在時代曲象牙塔風花雪月，把隔江猶唱後庭花進行到底。然而和平示威者遭惡漢橫衝直撞拳打腳踢，觸動的神經線就很原始，反應近乎本能。事發地點周街差佬，早兩日使用胡椒噴霧勇不可當，怎麼來到市民真正需要受保護的時刻，卻又個個忽然手軟？哎呀，鄧伯伯的金句原來有弦外之音哩，「不管黑貓白貓，能捉到老鼠的就是好貓」，今時今日總算聽明白了吧？</p></body></html>