<html><header><meta charset="utf-8"><title>趣BlogBlog：想要生活好　咪嫁爛炒佬 - 股榮</title></header><body><h1>趣BlogBlog：<br>想要生活好　咪嫁爛炒佬 - 股榮</h1><p>賭波界有一句名言：「想要生活好，咪買利物浦」，意思大概是過去數年，英超著名球隊利物浦，表現極之飄忽，對付弱旅應贏則輸，對住強隊則脫胎換骨，被睇低反而贏波。久而久之，落注買利記，輸多贏少。</p><p>投資不為賺而賺</p><p>炒股同賭波一樣，沒有必勝的方程式。買得多炒得密，不代表你賺得越多，回報更可能成反比。強烈建議大家重溫上周二〈金融中心〉首域大中華投資總監劉國傑訪問，裏面最深刻的一句是：「因為要維持我們投資文化，就算明知會賺10%，但不應該為賺而賺，因為長期短炒，會變得投機。」<br>基金界的長勝將軍說出這番話，並非寸爆扮清高，股榮甚至認為，這就是他成功的關鍵。有食唔食，罪大惡極，明知某隻股份消息公佈後很大機會升一成，拒絕落注，心態最為重要。問問自己，點解咁容易就賺十格、百格都唔制，嫌錢腥嗎？<br>捫心自問，大家過去數年炒出炒入，賺到些少茶煙錢外，真正炒到一桶金，然後收山的，有幾多呢？炒消息股同買巴塞隆拿或曼聯一樣，贏九次每次賺一成（1.1賠率），最終上得山多終遇虎，就如曼聯主場輸給西布朗、巴塞隆拿輸給格蘭納達一樣，一鋪還番晒。<br>大多數人買股票，口裏說作長線投資，身體卻很誠實要短炒，升了一成已急不及待割禾青，長線投資只是為坐艇人士自我安慰的說話。不過賺快錢，最後輸得更快。<br>股榮統計今年股價曾累升超過一倍的股份，數目超過200餘隻，但至今仍保持逾倍升幅的，不足十分之一。<br>滬港通宣佈當日，港交所（388）停牌，炒友將目標移向大折讓AH股身上，當日下午最多人留意的文章，竟是AH股比較表，昔日只有數百人瀏覽的股份折讓表，一日已錄得數萬人「參考」搵食。</p><p>揀股叻不及EQ高</p><p>我相信每個投資者及投機者，都希望能覓到倍升股甚至十倍股，但不斷地投機性操作、賺取一至兩成回報，然後又輸一次大鑊，久而久之，白做居多。即使你遇到抵買好股，你只會選擇即食，當股價越升越有，你後悔之餘，惟有密密炒，希望彌補到那些年錯過的好股。<br>有人問，炒股最重要是甚麼，股榮會答是EQ。很多人揀股好叻，但永遠捉到鹿唔識脫角，股價跌少少已經止蝕，或升了幾成已經止賺。劉國傑所謂的不應該為賺而賺，其實好考驗基金經理自我情緒控制能力，等待的過程永遠是寂寞難捱的。在他心目中，識得炒，一定係長揸賺鑊勁，10%回報，so what？邊個講一定包生仔穩賺。<br>投資是人生重要一課，可惜識得講，卻唔識做，以為投機就是投資，借今篇文章共勉之。<br><br>股榮</p></body></html>