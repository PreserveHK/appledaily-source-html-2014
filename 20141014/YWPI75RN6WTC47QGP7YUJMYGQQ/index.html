<html><header><meta charset="utf-8"><title>隔牆有耳：黨慶籌款晚宴延期白鴿戰狼大過天 - 李八方</title></header><body><h1>隔牆有耳：黨慶籌款晚宴延期<br>白鴿戰狼大過天 - 李八方</h1><p>狼英堅持唔肯落台，市民食嘢都冇胃口，何況擺酒？就連白鴿黨原定10月24日嘅黨慶籌款晚宴，都因為局勢不適宜，決定押後至明年3月再開席。籌少一陣錢，白鴿黨唔會死；但打少一陣狼，市民就真係㷫到發狂，白鴿黨當然因應時勢，以民意行先。主席卿姐都話呀，𠵱家最重要係爭取真普選、力促狼英下台，黨慶嗰啲嘢，遲啲先至講！<br>八方聽聞，白鴿黨係喺上周四嘅中委會，以現有政治形勢同氣氛都唔適合為由，一致決定將原定本月24日周五喺The One一間酒家筵開50席嘅籌款晚會押後，直至明年3月5日先至再「去飲」。據知白鴿黨呢兩日陸續以口頭以及信件，通知一早買枱支持白鴿黨嘅善心人，話無奈要延後舉行晚會，希望多多包涵。</p><p>唐唐應承捐靚酒拍賣
</p><p>據聞今年白鴿黨慶，唐唐亦再次應承捐出靚酒拍賣，亦有畫家、當然唔係黃永玉啦，畫到人又到，身體力行支持一番，相信押後時間，應該冇損佢哋賀鴿嘅心意嘅。<br>負責白鴿黨籌款事宜嘅李華明證實，已經將黨慶押後至明年3月5日、即係農曆正月15日同大家再聚，佢認同𠵱家搞緊佔領運動，唔啱歌舞昇平開party。佢話已經同酒樓講咗延期，酒樓好好冇話要額外收費賠償。舊年晚會籌到235萬，如果今年押後，白鴿黨會唔會缺水？肥仔明豪言壯語話，當前困局下，唔爭在嗰幾百萬！<br><br>李八方<br>mailto:pf_lee@appledaily.com</p></body></html>