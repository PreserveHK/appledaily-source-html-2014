<html><header><meta charset="utf-8"><title>異動空間：利標好戲快上演 - 魏力</title></header><body><h1>異動空間：利標好戲快上演 - 魏力</h1><p>25000點這麼近那麼遠，早市跌就話雙頂，午市升番就改口突破前最後震倉。其實除咗玩期指同牛熊證，25000點與否根本唔重要，你揸嗰隻股票升咪得囉！昨日追落後，今日炒破頂股，家陣半新股有鑊氣，聽日又輪到大折讓H股及券商股開車，跟車太貼實會左一巴右一巴，輸錢又輸士氣，畀啲信心揸實佢，反應遲緩啲反而有運行。<br>上周二（12號）推介飛毛腿（1399），震兩日後就嗌生嗌死的話，就享受唔到昨日升空呢一棍，魏力加多注先睇2蚊。再講吓隻湖南有色（2626），造旗收齊貨準備再爆，有色金屬價格見底反彈，湖南國企改革方案呼之欲出，明日（20號）業績後或係第二波升浪的開始。<br>利豐（494）分拆的利標（787）後日（21號）公佈中期業績，佔營業額85%的美國經濟復蘇，盈利應有睇頭，經營利豐王牌分銷業務，肩負集團重組重要角色，股價不容有失。利標掛牌後即使橫行悶局，成交額仍經常逾億元，對168億元市值的股票而言，旺場到不得了，日均成交甚至大過800幾億元的利豐，為業績後的大龍鳳作準備。昨突破下降軌及10日線，似為開車作熱身，屬中線倍升之選。</p><p>魏力<br> http://www.facebook.com/2012jason </p></body></html>