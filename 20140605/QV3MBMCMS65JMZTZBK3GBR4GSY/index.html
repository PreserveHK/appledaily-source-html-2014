<html><header><meta charset="utf-8"><title>蘇施黃直播喊住悼何佐芝</title></header><body><h1>蘇施黃直播喊住悼何佐芝</h1><p>商台創辦人何佐芝昨日與世長辭，享年95歲，他將大半生貢獻娛樂事業，一手創立商台和佳視，培育出6 pair半、軟硬天師、森美、小儀和艾粒等當紅DJ，雖然佳視已倒閉多年，但當年開拍《射鵰英雄傳》就捧紅米雪和白彪，何佐芝的離世令曾受他栽培的藝人深切哀悼，連一向硬淨的6 pair半成員蘇施黃，昨驚聞噩耗後喊住做直播。</p><p>商台於昨午3時半的新聞報道中，宣佈名譽主席何佐芝離世的消息，當時蘇施黃正主持881《大玩派》節目，她聽完新聞後開咪喊住說：「喺度同大老闆講聲拜拜，何生係我認識老闆中，打過咁多份工最好老闆，佢有好好幽默感，食嘢比我更識食，由1978年到𠵱家，佢走咗都有少少miss呢個老闆！」</p><p>森美：佢好照顧同事</p><p>事後阿蘇接受電話訪問說：「佢好有人情味，員工做咗好耐，盡量畀碗飯食，當時電台俾人偷CD，大家都好㷫，但電台話唔好報警，費事看更冇得撈，有啲同事大病都繼續出糧，好記得當時佢請我哋去富臨飯堂、福臨門食鮑魚魚翅，佢食嘢比我更有研究，真係好掛住佢！」<br>6 pair半另一成員梁安琪說：「何生威嚴得嚟好溫和，自己喺商台工作9年，心情好沉重，永遠懷念佢，當年佢畀好大自由我做《搖擺天使》，好珍惜呢段歲月。」而資深播音人李我太太蕭湘則說：「我啱啱接到消息，好震驚，個心好唔舒服，我哋幾十年朋友賓主，以為今年8月26日嘅55周年台慶一定會比較隆重，點知搞出咁嘅事。」<br>近年森美和小儀大受聽眾歡迎，森美對何佐芝離世感訝異，他說：「上次公司台慶見到佢好精神，一向形象好慈祥，記得有同事唔可以再擔當工作，佢都繼續照顧同事屋企人，佢嘅貢獻唔止對電台，係畀多一個選擇香港人，除咗政府電台仲有一個私營電台。」小儀收到噩耗很傷心，她說：「何生係好仁慈嘅大老細，冇佢冇商台，我哋啲小職員，佢都微笑傾兩嘴，冇佢建立商台，冇得畀DJ發夢。」<br></p><p>祖兒：對電台有貢獻</p><p>曾主持商台紅爆節目《盡訴心中情》的白韻琹在電話說：「佢好有幽默感又識講笑，多謝佢畀機會我做主持，最深刻印象係佢成日請人返屋企食飯賞菊花，赤柱別墅好大好靚，佢好有幽默感，話唔止鍾意花，仲好似蝴蝶採花，後期佢坐輪椅都有探佢，佢太太又靚又有愛心，兩公婆感情好好。」</p><p>於佳視《射鵰英雄傳》演郭靖的白彪昨在電話中說：「佢係我舊老闆，都幾好人㗎，會請我哋去佢屋企食飯打麻雀，當年我都係力捧藝人之一，嗰時佢做佳視都幾叻，一手一腳自己搞，對呢個圈都好有貢獻。」容祖兒則說：「一個好尊重嘅前輩，對娛樂事業同電台非常有貢獻，好難過，希望佢家人節哀順變。」<br>主持商台節目《雲妮鍾情》的Vani坦言很佩服這位老人家：「佢雖然退休咁多年，但每星期請資深員工食飯，有次仲叫我一齊食飯。」少爺占說：「我𠵱家擁有事業同成就，都係何生帶畀我。」細So（蘇耀宗）和朱薰昨在節目《好出奇》點播《Try to Remember》表達對何佐芝的敬意。<br>採訪：皓騫</p><p>【壹錘定音】星期一至五，早上8點開咪！<br> http://hk.apple.nextmedia.com/livestream/channel/lishow <br> <br>立即更新Android《蘋果動新聞》app<br> https://bitly.com/appledailyandroidapp  </p></body></html>