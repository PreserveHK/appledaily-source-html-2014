<html><header><meta charset="utf-8"><title>iPhone  6嚟喇　舊機劈價$1,100　5s末日大割引</title></header><body><h1>iPhone  6嚟喇　舊機劈價$1,100　5s末日大割引</h1><p>追月之後再睇埋iPhone  6發佈會，好可能係是日深宵最佳節目！以往，焦點多數集中新機炒價及供貨是否充足等問題，但是今次有啲唔同，因為即將「榮休」的5s，居然對後市帶來意想不到的影響力！記者特意走訪幾位先達sales，他們均一致認為5s年代雖已告一段落，但對於回收價、二手買賣，甚至其他手機的售價，依然帶來衝擊！<br><br>記者：陳國輝<br><br>攝影：陳永威</p><p>5s回收價　兩月累跌近千</p><p>如果你仍手持5s，究竟應該放售、繼續持有，還是趁低吸納送部畀人？先達地舖「流動帝國」的阿基就話，5s售價早前發生了一場大地震，「你睇官網，16GB仍賣$5,588，但幾個月前，先達已低於定價發售。」根據最新報價，現時16GB只售$4,980，比定價便宜了$608，最誇張是64GB，現售$6,080，與官方定價的差幅接近$1,100！是否值得入手尚未可知，因為阿基表示每逢新機推出，舊機例牌減多100美元，如果成事，5s售價可能要減多$400才能抵消影響，所以打算執平貨的話，可採取觀望態度，等多一等。<br>不過，回收價瘋狂插水則是鐵一般的事實。「大概兩個月前，16GB版5s仲收到$4,100，但越接近iPhone 6公佈日期，回收價就越低，最新報價更只值$3,100！」他表示，至今累積跌幅已達$1,000，會否繼續插水就要視乎供求而定，但作為炒價肯定蝕死，損手離場。至於舊機換新機，也必須打定輸數，可能要忍痛割愛！</p><p>高階Trade In　料跳槽者眾</p><p>講到用舊5s來換最新推出iPhone  6，對果粉來說似乎是指定動作！經營二手機買賣的「囍站」阿亨，特別看好trade in生意。「iPhone  6還未推出，已經極受注目，我估計或會出現一輪換機熱潮。」他解釋，最積極trade in的多數是高階機玩家，例如正使用Samsung S5、Note  3及LG G3的人，都極有可能跳槽轉用iPhone  6，故此未來數月的二手市場相信會以售賣高階機為主。同樣，由於供應多了，阿亨預計回收價將插水兩至三成。「現時Note  3收$2,600，G3收$2,400，供應多咗之後，有機會減至$2,000以下。」至於中低階手機的用家，由於並不多人轉用iPhone  6，所以對這類手機的回收價應該沒有影響。</p><p>日系冷門　價格未受影響</p><p>近年，日韓熱潮殺入本港，究竟iPhone  6推出後會否令這班潮人跳槽，暫時不得而知，但專營日韓手機的「三禾電氣」Simon卻表示從未擔心過。「最明顯的原因是兩者水位差太遠！」他解釋，大部份熱賣的日韓機，大概售$2,500至$3,000，只有少數高階機才賣到$5,000以上，而且用家數量較少。再回看iPhone  6的售價至少$6,000，兩者差距甚遠，他相信轉會蘋果的人並不多，故毋須刻意劈價「配合」。</p></body></html>