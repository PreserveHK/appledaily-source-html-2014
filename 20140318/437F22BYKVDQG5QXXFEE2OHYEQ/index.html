<html><header><meta charset="utf-8"><title>馮仁昭四圍超：蘇民峰新撈壞被笑A貨 - 馮仁昭</title></header><body><h1>馮仁昭四圍超：蘇民峰新撈壞被笑A貨 - 馮仁昭</h1><p>堪輿師蘇民峰最識生活品味，除愛周遊列國吃喝玩樂，仲好捨得花錢買名牌，佢前日就喺微博貼咗兩張佢隻值96,300蚊嘅勞力士Yacht-Master錶相，仲留言：「新買的勞力士，帶了幾次，十點鐘位置粒螢光點竟然甩咗出嚟，請問有冇人有過此經驗呀？」睇番其中一相，十點鐘嗰粒螢光點喺錶裏面碌嚟碌去，又幾化學。</p><p>入廠維修</p><p>有網民揶揄蘇師傅隻錶喺深圳買，但蘇師傅就澄清係喺香港買，佢留言：「香港喜運佳，算大錶舖。」呢間舖咪玩具大王蔡志明個仔蔡加讚打骰嘅。<br>馮仁昭噚日打畀蘇師傅求證，佢正喺日本旅遊，直至截稿都未覆。不過原來佢隻錶已經拎咗去整，唔知係咪人在途中心掛掛先發微博，好多網民都戥佢心痛。喜運佳鐘錶集團發言人江小姐噚日回應：「呢件事已經跟進咗，蘇生係熟客，幾日前店舖同事已經同蘇生聯絡咗，𠵱家隻錶已經攞咗返去行度維修，呢啲事唔常見，我哋都要等廠嗰邊回覆究竟係乜嘢原因。」<br>撰文：馮仁昭</p></body></html>