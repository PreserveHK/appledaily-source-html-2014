<html><header><meta charset="utf-8"><title>$500三日培訓班　教小朋友拜年家長網民鬧爆：咁都要學？</title></header><body><h1>$500三日培訓班　教小朋友拜年<br>家長網民鬧爆：咁都要學？</h1><p>【本報訊】講句恭喜發財都要上堂學習？農曆新年在即，有教育機構趁機推出「拜年口才工作坊」，以教導小朋友拜年基本禮儀及講恭賀語句作招徠，惹來不少網民家長抨擊，多名教育專家指，教導子女禮貌及待人接物是父母責任，根本毋須報讀這類課程。<br>記者：謝明明　陳凱迎</p><p>這個惹爭議的拜年課程由位於北角的李麗斯演說培訓機構舉辦，以幼稚園及小學生為對象，主要教導拜年恭賀語句、拜年基本禮儀、理財觀念和溝通技巧等，一天兩小時課程收費280元，三天收500元。<br>facebook群組「磨菇媽媽育兒手冊」昨天貼出該課程宣傳單張後，迅即在網上瘋傳，不少家長網民留言抨擊，質疑「拜年都有人教，使咩有家教」。</p><p>負責人稱網民斷章取義</p><p>機構負責人李麗斯昨天接受本報訪問時，批評網民斷章取義，認為他們忽略了課程教授粵語和普通話讀音，包括新春恭賀語句，課程亦會教導兒童拜年時如何回應親友提問，令小孩「講新年願望都識得用完整句子」。至於理財技巧被指教導小朋友投機貪財，李解釋，課程會利用簡單的遊戲，讓小童明白儲蓄的重要性，「例如我會擺晒啲生果喺前面，等小朋友諗吓係咪要買晒啲嘢呢，定係將啲錢擺入（模擬）銀行嗰格呢」。<br>李麗斯稱，相關宣傳單張在剛過去的周六及周日在北角區內派發，暫未有人報名，對今次造成的迴響，實在超出預期，「好無奈、好驚訝」，她會接受正反意見，亦會繼續舉辦課程。</p><p>專家不鼓勵小朋友參加</p><p>中文大學卓敏教育心理學講座教授侯傑泰批評，這類拜年課程「太過細微細眼」，小朋友根本毋須上課學習，「父母同老師會提點，如果拜年都要學，咁排隊、搭車都要上堂學習，咁小朋友係咪一年365日都要上堂」。<br>非牟利幼兒教育機構議會副主席陳劉燕琼稱，不鼓勵家長帶小朋友參加這類操練式課程，並稱家長亦要反思，「點解有呢啲班出現，大家都應該諗吓，希望幼稚園、小學階段嘅小朋友，需要佢做到乜嘢程度？係咪需要操練口才，抑或要培養價值觀」。<br> 育有一對年幼子女的親子專欄作家周佩波直言：「over晒，冇嘢搵嘢嚟搞，有冇人參加都成問題。」他指，家長有責任教導孩子如何禮待長輩，不應為拜年設公式化標準，並稱派利是強調意頭而非金錢，「唔通教小朋友乜嘢時候講乜嘢句子，可以有多啲利是」。</p><p>網民洗版</p><p>Emily Au<br>正所謂有咩留番拜山講，清明節禮儀比新年禮儀有更多要注意嘅地方，講錯說話就唔得體，如現在報讀新春禮儀班3堂加清明節禮儀班5堂即送盂蘭節禮儀班一堂。<br><br>Kathy Wong<br>點解要提早讓小朋友進入大朋友的虛偽世界？<br><br>Wan Waiyue Psyche<br>非常態度鮮明的海報、課程與教學目的，一個字，『利』！<br><br>Rose Luk Petersen<br>新春拜年班，復活節尋蛋班，清明節拜山班，端午包糭班，回歸日如何升旗班，中秋燈籠班，重陽爬山班，萬聖化妝班……<br><br>Tracy Lau<br>拜年、禮貌都要俾人教，咁做父母真係齋出精子同卵子。<br><br>節錄自facebook群組「磨菇媽媽育兒手冊」留言</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange  </p></body></html>