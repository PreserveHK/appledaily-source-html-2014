<html><header><meta charset="utf-8"><title>求驗客手記：巴塞護黑貓　球迷救伊巴西甲好人好事</title></header><body><h1>求驗客手記：巴塞護黑貓　球迷救伊巴<br>西甲好人好事</h1><p>早排港鐵上水站發生直通車輾斃唐狗，唔少愛護動物人士都批評港鐵公司草菅小生命，睇嚟港鐵職員就要效法吓巴塞隆拿；巴塞周日西甲主場首戰，就出現不速之客小黑貓，比賽因此停頓幾分鐘，等小黑貓跑出球場先抱走佢，冇令佢受傷。好人好事嘅巴塞當然有回報，憑住美斯梅開二度，以3:0輕取艾爾切。</p><p>黑貓玩轉魯營</p><p>始終巴塞首戰對艾爾切，戲碼唔算強，可容納接近10萬人嘅魯營，只有約68,000人入座。比賽初段，球場除咗兩軍22人同埋球證外，仲多咗隻小黑貓衝入場，搞到賽事停頓。巴塞當然唔怕暫停比賽要罰錢，冇監粗打死隻貓，或者派鏟草車輾斃小黑貓，反而馬斯真蘭奴同碧基夾手夾腳趕隻貓出場，再由職員抱走隻貓㖭；事件擾攘幾分鐘再開番波，球迷亦都好似香港人咁包容，唔會投訴。有心水清球迷仲發覺，呢隻小黑貓同兩年前衝入球場嗰隻好似，唔通係同一隻貓再嚟捧巴塞場？<br>巴塞咁有愛心，當然亦都有好報，就算有尼馬、蘇亞雷斯缺陣，美斯一人已經夠殺，上下半場各建一功，加上小將蒙尼亞艾哈達迪繼甘柏盃後再有進賬，無懼馬斯真蘭奴上半場紅牌被逐，主場3:0大勝艾爾切，教練安歷基首次領巴塞出師西甲就全取3分。安歷基賽後就講：「今晚對巴塞球迷係一個滿意嘅夜晚，少打一人令我哋好困難，好在攻擊球員出色嘅演出，減輕後防負擔。」</p><p>伊巴開齋答謝中國球迷</p><p>原來好人好事仲有中國球迷，話說上季西乙冠軍伊巴，因為球會資本不合西班牙足協要求，幾乎冇得升班。暑假佢哋就作出全球招募入股計劃，以50歐元一股吸引球迷支持，結果順利集資成功，其中中國球迷更係全球集資第2高國家，周日伊巴主場對皇家蘇斯達一戰，場邊廣告牌就特別打出多謝中國球迷入股嘅中文字樣，而伊巴球員亦都眾志成城，憑查維亞拿拉一箭定江山，以1:0勝出，取得創會以嚟首場西甲勝仗。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>