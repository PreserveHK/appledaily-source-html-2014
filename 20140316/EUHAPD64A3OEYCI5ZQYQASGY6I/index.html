<html><header><meta charset="utf-8"><title>香港毀容 - 畢明</title></header><body><h1>香港毀容 - 畢明</h1><p>那夜凌晨，一名土生土長操流利廣東話的香港人，沒有坐上旺角開往大埔的紅van，祇是在家看電視新聞，已經面青青心慌慌，很想執行李。近年都常出現心悸多疑驚恐症，自己驚什麼呢？又什麼驚惶都沒有證據。仲驚！下意識找找智能電話，看看有沒有短訊，像黎明當年的電訊廣告片，想有人溫馨提示他：「危險，速逃！」<br>香港人想：今時今日，開套新戲叫《香港毀容》，實爆！<br>故事是咁的：「放眼一片大好香港河山，城市景觀安定繁榮，空氣污染超標，禽流感偶來突襲，話說這些年來不少韓國人來香港旅遊，他們去了尖沙嘴，銅鑼灣等地驚詫，咦？點解啲人同個地方唔同晒嘅？醜樣咗咁多嘅!?!哇！好驚呀！有些未變醜的香港人同佢哋講，『呢度好可怕、好危險』，毀容病毒越發失控，好多醜樣嘅事連串發生，這裏有好多walking dead，清醒時同瞓着一樣，瞓着咗又叫極唔醒喎！好可怕的。很多唔講粗口會爆血管的事匪夷所思地像貞子一樣四處爬出來，擾民惡心為害，『十幾年之嘛，人面全非』。<br>鬼怪都不是《倩女幽魂》，是披着人皮的狗肺狼心，治鬼斬妖的午馬又剛一路好走；唱道道道的黃霑又不在，書生亦不再是張國榮，是一個報館的前老總，有一天，他撞鬼，給修理了，全城憤怒全城恐慌。所有『堪輿演員』的預測都不濟事，反而富豪道士出來為亂世以潮州腔定調：『有能力的唔除魔，冇能力嘅爭住斬』，意在弦外，餘音嫋嫋。Sound effect空洞之音留下漸細漸遠的『斬斬斬斬……』道士戛然而去賣家產。<br>韓國來客走在軒尼詩道，由灣仔集成中心一帶走到銅鑼灣，噫咦?!一驚非同小可，細看之下，很大一段路上，一間接一間，鐘錶行、珠寶、金舖、珠寶、鐘錶行、金舖、金舖、珠寶、銀行，什麼其他店都沒有，就得這些，何方妖怪祇吞金銀珠寶，難道銅鑼灣的人都只吃錶！老尖老銅想已淪陷為來自星星的拖篋星人之特區，肆意橫行，見人撞人，見腳轆腳，聲大夾惡。走樣得很厲害的地方……<br>回酒店房定一定神，韓國遊客開了電視，發覺有個台，又膠又假又河蟹，一陣北韓國營電視台味撲面而來，北韓肥仔竟然這麼近，更驚!!以前香港的電影電視製作，是南韓人所仰慕着迷的啊，又變埋樣！再轉另一個本港的台，哇，電視節目悶到嚇鬼不特止，仲上晝播完下晝播，下晝播完傍晚又播，撞鬼！死亡播放無限復活，完全return of the living dead！瘋了！打電話去front desk，請問香港有冇第三個免費電視台？冇。咁大個國際都會得兩個?!係。原本有個傳說中未曾開台已拉閘的廢台嘅，據說裏面有很多枉死的電視人，一隻會搬龍門的鬼手，令香港廣播史出現前所未有醜陋的『彈弓門』，裝人彈弓又彈弓手，專向文明民智民情淋鏹水，嘟~～電話突然掛斷。」一隻手還拿着電話，另一隻在揭一份竟然沒有廣告的報紙，很超現實。<br>這是科幻神怪荒誕恐怖片，如有雷同，實屬雷同，冇證據同現實有直接關係。本來此等神怪災難片據美國作家Susan Sontag的分析，是用來強調建制在分崩離析下管理危機安然度過的信心及能力，但本片絕無此意。同期可拍《為傭12日》，誰想拿影后，曬黑扮醜當印傭，被僱主打到開花，有機。<br>故事最後，見過醜惡怕樣衰的韓國人大受刺激，努力發展整容科技手術，傲視全球。完。<br><br> https://www.facebook.com/BudmingBudming </p></body></html>