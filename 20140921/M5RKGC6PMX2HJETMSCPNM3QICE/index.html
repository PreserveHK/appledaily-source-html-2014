<html><header><meta charset="utf-8"><title>Sunday Fever：曼市雙雄如何留得住 - 梁栢堅</title></header><body><h1>Sunday Fever：曼市雙雄如何留得住 - 梁栢堅</h1><p>今晚曼城對車仔，注目度媲美埃風熄匙，皆因兩軍於今周歐聯皆似未瞓身，莫非留力打真軍？<br>先講曼城，作客對拜仁，一開場未夠1分鐘差啲出事，已預告此乃苦戰一場。曼城亦有還拖反攻，但拜仁火力實在太猛，大家都等睇客隊幾時出事，幸得門將赫特（圖）頂得住吓，下半場75分鐘湯馬士梅拿都要無功而還被換，洛賓入閘仲唔出事？眼見和波在即，89分鐘竟然被謝路美保定一抽，省中人改變角度射入，難怪赫特完場後即時喊出嚟，陰公豬。<br>隔籬車仔亦唔太爭氣，摩帥小變陣，晨早1球在手，對住唔齊腳嘅史浩克04竟然無力入保險球，聽到波台旁述牙痛咁聲，直覺唔太對路，結果真係逼和。呢場迪亞高哥斯達乃後備，下半場只入閘過兩刀，如果正選效果一定改寫。<br>有睇以上兩場者，今晚一定睇埋下半集《雙藍復仇記》：曼城經拜仁一辱，應該守力更強，車仔以英超不死身，配迪亞高哥斯達正選，睇怕入球「大」冇走雞，甚至每邊兩球和局都似。同時間我一定會贒吓愛華頓對水晶宮，事關愛記近來幾勇，殺得吓人，「大」值博。至於早場曼聯對李斯特城，人腳齊戰意高，勢必延續上回威勢，又係「大」格，有興趣過三關者祝君好運。<br>另外，歐聯當晚羅馬大勝莫斯科中央陸軍，今晚意甲對卡利亞里，乃完美參考。<br>梁栢堅<br>填詞人+彩池人</p></body></html>