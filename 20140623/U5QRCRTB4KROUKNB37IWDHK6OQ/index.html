<html><header><meta charset="utf-8"><title>中環在線：兩大call車Apps　鬥搶公司客 - 李華華</title></header><body><h1>中環在線：<br>兩大call車Apps　鬥搶公司客 - 李華華</h1><p>香港越嚟越多Call車apps，的士、Van仔、商務車都有，搞到市場開始飽和，怕街客唔夠食，部份apps索性打企業客主意。最惹火嘅莫過於啱啱宣佈攻港嘅Uber，皆因佢先前攻入歐洲，搞到英西意法德嘅的士司機大罷工，過萬的士司機堵街罷工，抗議Uber搶飯碗又不受監管。</p><p>Easy Taxi搵車行合作</p><p>來自巴西嘅對手Easy Taxi香港營運總監江景宇就話未驚過，因為Uber定位係商務車，唔係的士，而香港只有約1,000部商務車，規模有限。佢估計，Uber𠵱家每月只係投放10萬元，向商務車出租公司租咗10部車，得Toyota Alphard、Benz E-Class兩款，同Easy Taxi每月用200萬元補貼的士司機好大距離。<br>最重要係，佢預告，Easy Taxi快將公佈跟一間大型本地車行合作，打算用靚車吸引商業客，似乎想跟Uber喺商業客call車市場平分春色。<br>咁多外國的士apps野心勃勃，不過華華相熟嘅的士大佬祥哥就話，近年環境好咗，根本唔需要用呢啲apps搵生意，繁忙時間Easy Taxi有35蚊補貼都係咁話，開車時望住個app，既麻煩又危險。<br>按Uber官網，call車最低消費50元，變相唔止35元起錶，即係貴過市區的士22蚊起錶價1.2倍有多，每分鐘加2元，每公里再加9.32元，取消訂單都要畀30蚊，唔怪得中環去銅鑼灣，要盛惠84元咁貴喇；而用八達通搭港鐵（066）只係4.9元，又唔駛塞車，睇嚟Uber真係唔係普羅大眾嘅首選。<br><br>李華華<br>mailto:LiWaWa@AppleDaily.com</p><p>識睇　一定睇蘋果嘅足動世盃：<br> http://worldcup2014.appledaily.com/  </p></body></html>