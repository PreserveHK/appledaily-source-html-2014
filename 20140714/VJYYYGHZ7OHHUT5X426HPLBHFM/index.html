<html><header><meta charset="utf-8"><title>膠燈討論區：期待巴西重振雄風</title></header><body><h1>膠燈討論區：期待巴西重振雄風</h1><p>（電話響起，福嬸接聽）<br>福嬸：兩碟西炒飯，3杯凍奶茶，送去邊呀？瓊華中心13樓，好快到。<br>德叔：你寫個咩字，咩華中心呀？<br>福嬸：我諗唔起個瓊字點寫，寫住個鯨字頂住檔先，明就得啦！<br>德叔：搞錯呀，你假假哋都小學畢業，瓊字都唔識寫？<br>艇仔張：你又唔好咁話福嬸，我有時都執筆忘字啦，其實堂堂球星都可能唔識字，好似班巴西兵，真係連個醜字都唔識寫。<br>德叔：巴西兩場波失足10粒，球員輪流道歉，以後真係唔知點抬起頭做人。<br>肥頭：之前我聽艇仔張講，季軍戰一定開「大」，所以好熱都照買，點知都係唔掂，唔係荷蘭（圖）個後生仔補時整多粒，真係連1.57倍「大」都輸埋。<br>艇仔張：荷蘭已經hea住踢，下半場放水等你哋唔好主場輸得咁肉酸，但巴西都係破蛋乏力。我就衰貪心，「總入球」買5、6、7+，結果輸晒。<br>德叔：今次真係可以講，森巴足球已死嘞。<br>艇仔張：又唔好講得咁絕，巴西球員始終平均質素都係世界頂尖，國家隊雖然唔掂，但佢哋啲外援喺歐洲主流聯賽都係好重要，好似巴塞咁，尼馬、美斯同蘇亞雷斯呢個全南美組合，都令人期待㗎。<br>肥頭：我始終覺得巴西教練冇料到箒，搞到隊波攻不銳守不穩。<br>德叔：我哋呢代老球迷，有邊個唔係睇森巴足球大，就算唔鍾意，點都欣賞佢哋主攻踢法，希望呢次重重一跌，巴西可以振作啦。</p><p>人物介紹：</p><p>德叔——旺角茶仔老闆<br>肥頭——吹水怪<br>祥Hi——肥頭屋村老友<br>福嬸——茶餐廳侍應<br>艇仔張——扮專業賭友<br>大食肥牛——賭精一名，命中率甚高<br></p><p>【依波Live】即睇直播：<br> http://worldcup2014.appledaily.com/match/live <br> http://bit.ly/EballLive  </p></body></html>