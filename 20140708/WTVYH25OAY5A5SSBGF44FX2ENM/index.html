<html><header><meta charset="utf-8"><title>足動世盃：世盃教頭大比併翻版祖瑟夫冧死女</title></header><body><h1>足動世盃：世盃教頭大比併<br>翻版祖瑟夫冧死女</h1><p>今屆世界盃，球場內球星固然拼個你死我活，球賽外主帥同樣鬥得難分難解。荷蘭主帥雲高爾完美展示運籌帷幄的本領；美國主帥奇連士文就演繹出chok過林峯的情深樣；至於講到最靚仔咯喎，當然係貌似祖瑟夫哥頓利域的克羅地亞主帥尼高高華啦！<br>撰文：蘇芬妮</p><p>最靚仔：尼高高華帥氣滿分（克羅地亞）</p><p>今屆格仔兵毫無驚喜，在分組賽出局，球員也未能令人留下深刻印象。唯一亮點是主帥尼高高華型到爆燈，年僅42歲的他，當年踢克羅地亞國家隊時平平無奇，今年臨危受命擔任教頭，竟因貌似荷李活明星祖瑟夫哥頓利域（Joseph Gordon-Levitt）而受人注目，只可惜現已踏上回國旅程。</p><p>最有型：奇連士文Chok過林峯（美國）</p><p>「金色轟炸機」奇連士文當球員時已表情多多，想不到當了教頭後更大模廝樣的扮瀟灑，chok爆程度連林峯都要甘拜下風。他的公關手段也比梁太高幾班，美國對德國一戰前為打工仔草擬請假信，幽默得來又不失身份，亦可緩和大戰前的緊張氣氛。</p><p>最智將：雲高爾運籌帷幄（荷蘭）</p><p>球隊教頭就等同軍隊軍師，如何臨場調兵遣將絕對左右大局。且看荷蘭主帥雲高爾，在十六強賽對墨西哥，末段換入奇兵亨特拉爾助球隊反敗為勝；到八強賽又臨尾換入告魯爾（圖）救12碼，令荷蘭趕上四強尾班車。即將加盟曼聯的他，已被曼迷封神。</p><p>最污糟：路維球場礦王（德國）</p><p>一身名牌西裝、青靚白淨的外表，也掩藏不了路維的個人衞生缺陷。這位德國主帥平日風度翩翩，但偏偏有鋪「採礦癮」，在緊張關頭會情不自禁地忘情深挖，挖完還情深款款的對望鼻屎數秒，仔細研究一輪再張開口大快朵頤，問你怕未？</p><p>最好戲：沙比拿影帝潛質（阿根廷）</p><p>球隊主帥要承受後果，真係少啲心血都唔得。好似八強賽阿根廷對比利時一仗，阿根廷主帥沙比拿眼甘甘望住前鋒希古恩單刀怒射中楣，未能為球隊增添比數，當堂成個人軟晒以45度向後挨，世人還以為他爆血管昏厥，後來才知他演戲大師上身。</p><p>識睇　一定睇蘋果嘅足動世盃：<br> http://worldcup2014.appledaily.com/  </p></body></html>