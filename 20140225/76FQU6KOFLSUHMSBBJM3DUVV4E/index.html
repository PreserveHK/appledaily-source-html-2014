<html><header><meta charset="utf-8"><title>中環在線：長和記者會冇變有 - 李華華</title></header><body><h1>中環在線：長和記者會冇變有 - 李華華</h1><p>長實（001）、和黃（013）今個禮拜五公佈2013年全年業績，原本上星期公司內部仲講緊今年冇記者會，最新消息係，星期五晏晝兩點半舉行記者會，但係超人李嘉誠會唔會刻意避席，交個主場畀小超李澤鉅展身手，仍然係未知數。<br>咪以為區區一場記者會，要改日期時間有幾難。長實、和黃業績記者會除咗鏡頭前出現嘅李嘉誠、李澤鉅同和黃董事總經理霍建寧外，仲有系內最top嗰十幾名高層都要出席，包括大家熟識嘅樓神趙國雄。<br>呢班人個個忙到癲，真係分分鐘億億聲上落，要夾齊人出席都唔係咁易。據聞班高層都係呢幾日先知禮拜五有記者會，而唔係原先被通知，只有分析員會議。<br>老闆心意隨時可以變，做得打工皇帝都應該好明白呢個道理。</p></body></html>