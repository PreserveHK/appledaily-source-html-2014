<html><header><meta charset="utf-8"><title>中環在線：來回大阪$695　樂桃頂爛市 - 李華華</title></header><body><h1>中環在線：<br>來回大阪$695　樂桃頂爛市 - 李華華</h1><p>日圓呢排大跌，又係遊日嘅好時機。由香港商人諸立力，及日本全日空等合資嘅廉航樂桃航空，推出咗堪稱「史上最平」機票優惠，10月份由從香港出發，來回大阪，連稅同附加費只係695蚊。<br>以華華記憶所及，呢張機票價格好肯定創出近年新低。<br>查實，𠵱家香港飛大阪嘅廉航，只有樂桃同香港快運，競爭唔算太激烈。但兩間公司非常進取，經常大減價賣飛。近年廉航越嚟越多，個市就越做越爛，受苦嘅肯定係傳統航空公司，好似國泰（293）同日本航空，同期出發，國泰機票賣緊4,700幾蚊，差價足夠浸返兩晚靚溫泉酒店。<br>雖然香港人最叻搵着數，但超平機票往往供應有限，辛苦捱夜上網訂票，分分鐘好似賣iPhone咁爭到一肚氣，又或者今日見報時已經沽清。</p></body></html>