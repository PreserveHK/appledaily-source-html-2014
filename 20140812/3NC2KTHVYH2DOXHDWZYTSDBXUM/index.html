<html><header><meta charset="utf-8"><title>中環在線：李小加同上交所理事長老友撻着滬港通 - 李華華</title></header><body><h1>中環在線：李小加同上交所理事長老友<br>撻着滬港通 - 李華華</h1><p>滬港通預計今年10月推行，隨着開通嘅日子越來越近，兩地監管者、券商嘅交流亦越來越頻密。據了解，上海交易所理事長桂敏杰前日來港，分別與港交所（388）行政總裁李小加與財庫局局長陳家強會面。原來桂敏杰跟李小加係老朋友，就係佢兩位兩年前一次敍舊，促成滬港通。</p><p>兩年前敍舊傾出構思</p><p>桂敏杰2012年擔任上交所理事長之前，大約有10年時間喺中國證監會工作，而李小加2009年先至加盟港交所，之前佢喺美林同埋摩根大通做賓架，李小加就係做賓架時，幫不同內地公司申請上市、做「刁」時認識喺中證監工作嘅桂敏杰。<br>聞說，桂、李二人兩年前一次敍舊，講東講西講到打通兩地水喉，咁就出現滬港通嘅初步構思，滬港兩地相關嘅工作人員之後經過無數次嘅秘密商談，就成為快將開通嘅滬港通喇。都說中國人做生意，最講「關係」呢兩個字，識人真係十分之重要。<br></p><p>桂敏杰與陳家強會面</p><p>桂敏杰前日亦特別來港，除咗與李小加開會，另外一個節目就係跟陳家強會面，都係傾滬港通相關事宜。<br>上交所亦有一班高層已經在港，準備跟一班本地券商傾談港人投資A股嘅情況。<br>李小加喺滬港通呢件事上面，的確十分出力，個市炒到㷫烚烚，佢都仲怕大家唔明白，前日又將中港市場比喻為兩種形狀嘅水管，話滬港通正好係連接轉換器，佢又打算喺未來一兩個月，通過網誌回答投資者有關滬港通嘅提問。<br><br>李華華<br>mailto:LiWaWa@AppleDaily.com</p></body></html>