<html><header><meta charset="utf-8"><title>魚樂無窮：樂聲電子禾稈冚珍珠 - 唐牛</title></header><body><h1>魚樂無窮：樂聲電子禾稈冚珍珠 - 唐牛</h1><p>安全貨倉（237）日前發出通告，表示有意出售葵涌貨倉物業。簡單計計數，貨倉樓面面積42.1萬平方呎，同一條街嘅南星工業大廈9月剛易手，平均呎價3,210元，意味貨倉市價13.5億銀，相當於安全貨倉最新市值八成！假設出售後套現所得，一半用嚟派息，每股有成五蚊，聽見都流晒口水。現階段正在造旗，一旦有好消息，又會再爆一段，有貨嘅戰友可繼續坐定定。<br>今日推介樂聲電子（213），平地一聲雷爆升13%，市況不明朗下強勢破頂，一定有景轟。公司8月宣佈出售位於加拿大嘅地皮，獲利5,101萬銀，相當於上年度盈利逾兩成。在此之前，公司又於加拿大購入另一幅商住地，正進行發展規劃。說穿了，原來又係一個投資老手，手頭物業還包括上環舖位、跑馬地及富豪海灣住宅，連同正在發展嘅大潭道45號豪宅等，可謂件件正貨，最新每股NAV達1.84元，現價1.12元計，市賬率僅0.6倍，禾稈冚珍珠也！公司近年回購當食生菜，已經話咗畀大家聽有幾抵買。</p><p>大成交破頂　好戲在後頭</p><p>相信大家都會以為，樂聲電子主力做物業投資。非也！公司主業為手錶製造及錶肉貿易，兼有營運酒店，連同物業投資，瓣瓣都有錢賺，變相又有分拆概念，是但一瓣上市都啖啖肉，恨死隔籬。現價市盈率僅得4.7倍，息率高達4.5厘，橫睇豎睇都係嚴重偏低，噚日大成交創新高，相信已經引起聰明錢注意，好戲在後頭。<br><br>唐牛<br> https://www.facebook.com/tongcow88 </p></body></html>