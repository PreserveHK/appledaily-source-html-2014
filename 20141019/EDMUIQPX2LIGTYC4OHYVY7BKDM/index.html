<html><header><meta charset="utf-8"><title>Sunday Fever：藉口點止99個 - 馬啟仁</title></header><body><h1>Sunday Fever：藉口點止99個 - 馬啟仁</h1><p>如果搵藉口係一個運動項目嘅話，我應該可以攞金牌！例如話唔想出門口跑步定上街，就總有一兩個理由喺左近，令你自己感覺良好，大條道理唔出就唔出！</p><p>賴手腳</p><p>舊患有啲隱隱作痛<br>有啲唔舒服<br>邊度唔舒服？講唔出，仲大件事<br>堅持咗咁耐都好似無咩進展<br>不單止冇咩進展，<br>直頭好似仲衰過之前</p><p>賴之前</p><p>噚日去咗玩<br>噚日玩夜咗<br>噚日部機delay咗</p><p>賴之後</p><p>聽日得閒啲<br>聽日好早要上機<br>聽日好早要接機</p><p>賴腦袋</p><p>咁辛苦唔知為乜<br>咁辛苦其實知為乜，但唔急<br>急都急唔嚟，欲速則不達嘛</p><p>賴個天</p><p>天氣唔好<br>天氣熱會曬死<br>天氣凍會凍親<br>難得天氣好好，不如嘆吓先</p><p>賴死物</p><p>好日唔壞今日壞喎架𨋢<br>行樓梯好攰<br>行樓梯係可以練力，但樓梯好臭<br>件衫未洗<br>條褲洗咗未乾<br>對鞋唔啱腳型<br>對鞋唔夠型<br>出咗隻新game，梗係要煲吓先<br>出咗套新戲，早睇早享受</p><p>賴人哋</p><p>女友詐型<br>女友冇詐型，但feel到佢唔like<br>feel唔到女友唔like，但驚佢唔like<br>有人話我嘥時間<br>有人話我方法錯晒<br>阿老細都癲嘅，<br>成日臨時臨急乜乜物物，搵我嚟搞<br>個同事都癡嘅，<br>不時搞到啲嘢亂晒龍，連累到我<br>有人睇好我話乜都撐我，好大壓力<br>有人睇死我實搞唔掂，好沮喪囉</p><p>賴社會</p><p>社會氣氛唔係幾好<br>社會氣氛唔係幾好，所以冇乜心情<br>周圍都有人鬧交，唔想傷和氣<br>周圍都有人講手，費事斷手</p><p>賴隊波</p><p>愛隊輸波，仲邊有心機<br>愛隊贏波，諗吓點慶祝先，<br>其他嘢遲啲先<br>愛隊和波，但睇到好夜好眼瞓囉<br><br>點解諗到咁多唔落街嘅藉口或理由，因為我對自己要求好高，每個藉口只可以用一次！但唔知點解唔跑要搵咁多藉口，可能自己個良心越嚟越難呃得到嘞，惟有落街一路跑一路諗啦！<br><br>KEYMAN<br>節目主持</p></body></html>