<html><header><meta charset="utf-8"><title>隔牆有耳：千福BB第一杯廿四味 - 李八方</title></header><body><h1>隔牆有耳：<br>千福BB第一杯廿四味 - 李八方</h1><p>近日天氣潮濕，美國駐香港總領事夏千福又出動搵食。佢上星期先同老細美國助理國務卿Daniel Russel去志蓮淨苑食齋，老細走咗，千福BB自然一身鬆晒。佢噚日就走咗去中環一間老字號涼茶舖，品嚐咗佢人生第一杯廿四味。佢對中國涼茶嘅歷史同功效都好有興趣。廿四味主要係清熱毒，唔通佢近排都好熱氣？有網民就覺得，夏千福今次呢個舉動，拍得住肥彭當年落區飲涼茶。但係呢，夏千福無論食乜嘢都好，每次網民最關心嘅始終都係，究竟佢幾時會去幫襯明將壽司，挑戰吓裏面嘅人間美食。千福BB，好多香港網民睇住你幾時會走入明將「打大佬」㗎！</p></body></html>