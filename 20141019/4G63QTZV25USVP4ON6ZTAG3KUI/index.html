<html><header><meta charset="utf-8"><title>幕後擬搞圍征行動逼出糧王征暗示已賣盤：我唔係老細</title></header><body><h1>幕後擬搞圍征行動逼出糧<br>王征暗示已賣盤：我唔係老細</h1><p>亞視拖欠員工9月份薪金，主要投資者王征一直避見人，直至前晚終於在《2014亞洲先生競選》首度現身，返回大埔總台欣賞整個比賽。王征全晚風騷滿場飛，開場前與黃夏蕙在後台開心攬攬，完騷後又即上台與出爐亞洲先生握手兼合照，並在微博分享喜悅。<br>但有幕後人員昨日爆料指，不少人早已看不過眼王征所作所為，早前王征被踢爆在亞視員工活在水深火熱之際，自己繼續嘆世界，在微博晒吃喝玩樂相片，又將繼父舒同送給母親、再由母親轉贈給他的舒園大宅落重本翻新，令不少亞視員工無名火起。</p><p>蔡國威：想問點解
</p><p>前日下午，幕後員工收到風王征會返總台已開始鼓譟，預謀發動「圍『征』行動」，誓質問對方為何至今仍冇糧出，身為投資者卻愛理不理。據悉王征似乎早有先着，向身邊人說：「我喺亞視冇身份，冇法律責任嘞，自己唔係老細，打我都冇用。」言談間似暗示亞視已賣盤。前日下午5時許亞視亦突發公告，指股東黃炳均及王征會再次貸款，確保員工薪金不遲於本周五（24日）前發放，暫消員工戾氣，化解一場圍老闆風波。王征昨至截稿前未有回覆，蔡國威則在電話中說：「冇聽過要圍王征。因為出咗通告，如果唔係我都會趁同佢握手時，問點解未有糧出。」<br></p><p>葉家寶爆多個買家
</p><p>前晚亞洲先生結果由來自廣州的6號鍾劍輝爆冷奪冠，亞軍則是5號來自廣州的王暢，季軍是之前已連奪三獎的2號來自緬甸的段生富。 反而大熱韓國型男4號朴永淏三甲不入，受訪時鼻子一酸想喊，他說：「不捨得大家，有機會想留在香港發展。」除24位候選亞姐外，夏蕙BB、黃集鋒、羅霖、宮雪花、尹蓁晞、陳偉成亦有撐場，黃集鋒錫了夏蕙BB面頰一啖，並互相以契媽契仔相稱。<br>擔任表演嘉賓的尹蓁晞化身Big爆希臘女神，自爆舊愛陳偉成主動要求合照。另外佩戴五位數仿鑽石撐場的羅霖透露冇收錢做評委，對亞視高層透露將有糧出，花姨謂：「所有亞視員工都會諒解，我覺得葉家寶都要負責任，每個員工每人畀十蚊利息。」葉家寶重申現時亞視有幾個買家洽談中，但不能透露。<br>採訪：舒雅、卓寶花<br>攝影：陳順禎<br></p><p>張家瑩靠默契執生</p><p>張家瑩昨日在深水埗出席攝影展覽，她前晚擔任《2014亞洲先生競選》司儀，坦言最初怯場兼食「螺絲」，她說：「蔡國威幫我好多，佢做司儀出神入化，似上咗電咁講。我哋好遲先收到稿，靠默契同執生。」<br>家瑩表示賽果是自己心水選擇，她說：「冠軍表現好，實至名歸。」有指她是亞視其中一名有錢員工，不怕被指賺錢買花戴？她說：「我都要努力做嘢㗎。」對於公司稱本星期會出糧，她說：「葉家寶出咗通告，而且老闆都有出現，我相信會出到。」<br>採訪、攝影：王連連</p></body></html>