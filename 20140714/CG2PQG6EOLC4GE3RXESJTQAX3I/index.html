<html><header><meta charset="utf-8"><title> 「唔行呢一步　隨時做奴隸」</title></header><body><h1> 「唔行呢一步　隨時做奴隸」</h1><p>黃志華，52歲，大專學歷，曾任職電台、電視台電子工程人員，專責維修，現失業。7月2日清晨在遮打道留守至最後一刻，8時正和其他人一齊站起來歡呼。沒有被抬，不過被捕，11小時後獲釋。<br>「今次是我首次參加靜坐，亦是第一次被捕。往年7.1都有去，不是次次去，有重大議程佷不滿就去。今年梗係吳亮星啦，新界東北前期撥款夾硬嚟，呢次可以係咁，下次就係23條，咁香港就變大陸，《蘋果》冇得做、律師要坐監，所有嘢倒退。</p><p>「每個人都要犧牲少少」
</p><p>我主張『和理非非』，用最少傷亡達到目的，爭取公民提名。我們用這方式，才可以感動更多人參與下一波行動。力量在於大眾，不在於暴力。有人說我們是暴民，『對唔住，絕對唔係！』文明社會不再需要刀仔、手榴彈，暴力革命就同中共一樣，專權，死梗！」<br>決定留守前，家人知道嗎？事前有沒有商量？「冇，亦都唔需要。我係一個獨立個體，唔係受人煽動，我好清楚自己做緊乜，係自願犧牲嘅。」家人當然反對，不過只是基於關心安危，不是反佔中。他們不關心政治，不理解（抗爭）因由，跟他們解釋又會有紛爭。（記：所以冇解釋？）「好似同冇興趣踢波嘅人講波咁，冇可能。屋企人有叫我唔好再去，但我唔會聽」。<br>（記：會否因屋企人不理解而失望？）「唔失望，行動總係由一小撮人突破盲點，之後更多人覺醒、跟隨，共產黨最怕呢樣嘢。要保住香港，每個人都要犧牲少少，行出一小步。我不想學生留案底，多一個人坐下，他們就少一個機會要留案底，尤其學生是為我們發聲，我不希望見到他們犧牲太多，所以必然要站出來。我有番咁上下年紀，犧牲細啲。今日唔行呢一步，大家準備做奴隸」。<br>「我同其他人傾過偈，好多都唔係咩團體、組織，係自發嚟嘅平民，點知嘅呢？入到警校，警察畀個封套我哋入住個電話，好多人入咗，想用時又拆爛個封套拎番出嚟，警察即刻叫停話𠵱家係政府物品，又封番佢，證明好多人都唔知程序」。<br>當日只是堵塞一小段遮打道，還要是半夜非繁忙時段，講明第二天早上8時就走，「咁小代價換取社會進步，咁都唔肯？唔可以只係批評抗爭手段，唔理抗爭原因，原因就係政府不義，無視社會現實！」</p></body></html>