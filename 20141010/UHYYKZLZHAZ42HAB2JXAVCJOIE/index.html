<html><header><meta charset="utf-8"><title>隔牆有耳：4點鐘許Sir特約　變收視保證 - 李八方</title></header><body><h1>隔牆有耳：<br>4點鐘許Sir特約　變收視保證 - 李八方</h1><p>首先，八方好多謝大家嘅提問，點解呢排下晝4點鐘，電視機前總有人圍住起哄？正如八方之前所講，唔係三色台提升咗節目質素，或者八方要重申，呢個咁富娛樂性嘅節目，係由包括警察公共關係科總警司許鎮德等阿sir為觀眾送上嘅節目；八方再次重申，唔捧4點鐘許sir場，係會嚴重影響生活，英語能力都會被堵塞，呼籲合法睇電視嘅市民，盡快移除阻住電視機嘅障礙物，每日下晝4點鐘，記得準時捧場。</p><p>fb粉絲破1.6萬人</p><p>重複嘅重申，港式嘅英文，日日4點鐘，許鎮德陪住大家放學ICU，成功佔領網民歡心，名為「四點鐘許sir」嘅facebook專頁火速誕生，「報告」許sir每日對於佔領運動嘅最新回應，截至噚晚已經有過1.6萬個likes。Pat Fong will now recap in English，"Hui Sir is occupying us"。有網民甚至將卡通片歌曲《愛心一百次》改為《或者我再重申一次》，成為許sir主題曲，「像播音 無限的重申 英文稱霸像信心 使我極動人異常吸引」。嘩，真係越唱越起勁！<br>其實同許sir一齊見記者嘅消防處副消防總長（總部）梁偉雄，以及警務處交通總部高級警司李國忠，都有粉絲幫佢哋整facebook專頁。前者經常講解救護召達率、力指佔中阻路，所以fb專頁名為「梁sir陪你談數據」；後者通常報告交通情況，所以叫「李sir馬路的事」，真係好貼切！不過佢哋嘅likes只得幾千個，拍馬追唔上許sir咯。</p><p>李八方<br><br>mailto:pf_lee@appledaily.com</p></body></html>