<html><header><meta charset="utf-8"><title>求驗客手記：兩億組合連敗爆內訌C朗墮馬記</title></header><body><h1>求驗客手記：兩億組合連敗爆內訌<br>C朗墮馬記</h1><p>西甲嘅爭標真係好激烈，一星期前落後嗰隊仲係巴塞隆拿，但皇家馬德里忽然甩轆，連輸兩場，周三以1:2輸咗畀西維爾，跌落第3位，奪標賠率亦冷到3.2倍。基斯坦奴朗拿度（C朗）呢場雖然入咗個罰球，但有球中柱，尾段仲向射失罰球嘅加里夫巴利發脾氣；至於巴利就孭晒鑊，除咗浪費機會外，佢下半場換砵，搞到皇馬踢少個下失波。<br>皇馬上場國家打吡輸畀巴塞，已經冇咗榜首位，呢場對西維爾係不容有失。場波皇馬有好開始，C朗14分鐘用招牌罰球開紀錄，雖然西維爾好快就靠卡路士巴卡追平，但C朗喺完半場前有球挑射中柱，佢今季已經第13次中柱或中楣，夠晒黑仔，如果由佢加盟皇馬起計，已經中過46次咁多！</p><p>巴利中途換砵即輸</p><p>今場皇馬嘅兩億齊飛組合就黑到爆，C朗係冇運，巴利就要孭鑊。佢下半場突然走出場換砵，點知喺呢個時候，西維爾嘅拿傑迪錫妙傳，助攻卡路士巴卡入多球，反超前皇馬2:1。雖然失波同巴利冇直接關係，但佢搞到皇馬嗰陣得10人應戰，梗要孭鑊啦！巴利今場6腳射門得1次中龍，其中尾段有次罰球飛機，仲激到C朗紮紮跳。</p><p>巴塞贏波VV重創
</p><p>講黑仔，巴塞都有門將域陀華迪斯（VV）。同日巴塞喺主場以3:0輕鬆贏切爾達3:0，但VV踢踢吓自己整傷膝頭，要被換走，賽後證實佢韌帶撕裂，估計要唞半年，肯定踢唔到世界盃。VV講明唔續約，所以呢場會係佢嘅巴塞告別戰，話晒佢都係6冠王功臣，𠵱家咁樣結束巴塞生涯，都幾悲情。好多巴塞同西班牙隊友紛紛祝福VV，其中好有機會代替VV入選世盃大軍嘅迪基亞話：「要向我尊敬嘅門將送上支持，希望VV快啲傷癒。」另外，馬體會贏CF格蘭納達1:0，繼續坐榜首，領先巴塞同皇馬1分同3分。</p></body></html>