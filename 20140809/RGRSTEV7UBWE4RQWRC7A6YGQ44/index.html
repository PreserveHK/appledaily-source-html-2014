<html><header><meta charset="utf-8"><title>百足鬼王梁思浩三個證明你撞鬼</title></header><body><h1>百足鬼王梁思浩<br>三個證明你撞鬼</h1><p>新一代鬼王梁思浩主持過逾500集《怪談》，他到過日本、馬來西亞、美國等地探靈，撰寫12本鬼故事，最新推出的是「搵鬼app」，除了基本的聽故仔，還可以與「鬼」自拍，他說：「原本馬來西亞嗰邊搵我做代言人，不過我研究之後，覺得做得過，於是投資咗7位數字。」短短上版4日，已成為熱門下載首位，思浩直言賺好大嚿錢。</p><p>大馬招魂翻案</p><p>思浩回想由不信有鬼做到信是彈指間的事：「做《怪談》嘅頭4年，我唔信有鬼，直到第5年，我唔單止信有鬼，仲覺得鬼冇人咁恐怖。」他憶述11年到大馬為當地哄動一時的「燒雙屍案」死者梁美玲招魂。<br>思浩說：「當地有個豪宅區，前面有好大片樹林，好多人話見到兩個女仔喺樹林行來行去，其中一個就係梁美玲。梁美玲有個姨甥女幫忙招魂，我哋等咗兩個鐘，突然姨甥女喊住話見到阿姨。招魂之後，師傳話做法事超渡要6,000蚊港紙，用60斤炭起壇，但係姨甥女話冇，我話我畀啦。做超渡嘅時候，姨甥女捉住我隻手，突然話暈又講我聽唔明嘅福建話，原來係梁美玲上咗身，要同佢媽媽講嘢，嗰刻我喊得好緊要，係我第一次覺得真係有鬼。」目前案件正在當地翻案中。<br>思浩坦言在娛樂圈多年，人性險惡往往比鬼魂還恐怖，他說：「大部份鬼都係善良咁出現，所以我勸大家千祈唔好自殺。因為如果你陽壽有80歲，而你20歲自殺死咗，咁你就有60年喺街蕩，真係好慘。」</p><p>探索陰間有法</p><p>探靈經驗值100的思浩，雖然沒有陰陽眼，但要驗證身邊有沒有靈體，他有三種方法：「如果你行街嗰陣，突然後尾枕一涼、打冷震，就係畀鬼穿過；第二，如果係喺空曠地方感覺到好壓迫，好似行花市咁，就係有好多鬼聚集；第三，如果你突然耳鳴，都係撞鬼，因為人同鬼個磁場唔同。」<br>要見鬼，思浩亦有辦法：「第一招係喺眼度擦牛眼淚，而第二招係入屋之前，左腳跨過門檻，右腳企喺門口外面，合埋眼再開眼望，你就會踏入陰陽間。」思浩曾經在陰陽間看到半透明的綠色物體。對於有人質疑靈異節目是裝神弄鬼，他說：「我只可能講內容有九成半係真，最誇都係女主持個驚樣同大叫。」<br>採訪：盧妹<br>攝影：陳慧安</p><p>鬼王之路：與鬼同行主持人</p><p>現年47歲的梁思浩，出道時憑《城市故事》的洗米華一角揚名，近年他與「鬼」連成一線，在有線主持《怪談》節目外，他涉足的還有很多範疇，除了主持過電台節目《瘋show快活人》、《唔係呀嘛who la la》及《精靈廣播集團》等。近年思浩則在now觀星台主持《娛樂審死官》節目，也於香港數碼電台，與莊思敏、江美儀、陳彥行及葉念琛等開咪主持《大家真風騷》。</p></body></html>