<html><header><meta charset="utf-8"><title>中環在線：復活節過大海隨時要瞓街澳門酒店逼爆　加價逾倍 - 李華華</title></header><body><h1>中環在線：復活節過大海隨時要瞓街<br>澳門酒店逼爆　加價逾倍 - 李華華</h1><p>濠賭股近期回軟，但酒店房卻長Book長滿，如果想復活節假期過澳門住番晚但又未訂房的話，應該可以死咗條心。因為華華呢兩日已上了各大澳門五星級酒店的網站，以及到過信德中心主要酒店和旅行社櫃位，Sorry！房已爆滿！</p><p>陸叔：唔代表賭股買得過</p><p>根據網上資料，主要幾間五星級酒店於本月18至20日全部房間已租出。<br>華華親身走到去上環信德中心港外線碼頭的酒店和旅行社櫃位查問，澳門復活節期間五星級酒店只有金沙城內的康萊德酒店（CONRAD）有房，房價要三千多元，比平日千多元高出逾倍，其他五星級酒店一律無房。若退而求其次，房價也要二千多元，比平日不足千元的房價也高出逾倍。<br>雖然話復活 節假期澳門酒店房已爆滿，但華華問過不時會「過大海」賭兩手的沈大師沈振盈，以及經常過去澳門銀河睇戲嘅「陸叔」陳永陸，佢哋都話今個復活節假期唔會去澳門，仲話就算酒店房爆滿，亦唔代表賭股買得過。<br>沈大師話，公事繁忙，所以過唔到去澳門，仲話雖然澳門大受旅客歡迎，但相信澳門博彩收益未能維持高增長，睇淡濠賭股；又話以目前賭股股價，如果盈利未能錄得兩至三成增長，根本不能維持如此高估值。<br>陸叔同沈大師一樣，都唔係咁睇好賭股，話今年未有新場落成，即使酒店房「爆棚」，「咁又賺得幾多呀？假期好多房都俾賭場Book咗，有冇人住一件事，如果有個豪客賭十幾廿萬，酒店成本都返咗嚟啦。」<br><br>李華華<br>mailto:LiWaWa@AppleDaily.com</p></body></html>