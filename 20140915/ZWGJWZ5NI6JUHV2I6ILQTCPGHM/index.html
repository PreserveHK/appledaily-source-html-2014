<html><header><meta charset="utf-8"><title>悼張建東　緬懷昔日良政善治（添馬男） - 添馬男</title></header><body><h1>悼張建東　緬懷昔日良政善治<br>（添馬男） - 添馬男</h1><p>機管局前主席張建東病歿，特首及高官紛紛表示哀悼。<br>香港人對張建東沒有甚麼認識，因為佢為人低調，自85年已獲港英委任為市政局議員，91年委任為立法局議員，歷任各重要法定及諮詢機構成員、主席，是港英栽培的「建制」中堅人物，亦是97前後均受器重的建制派，2005年董去曾來，曾蔭權重新起用一批港英建制派，包括夏佳理、李業廣、梁智鴻、張建東等人，張其後因病辭去行會職務，但仍出任機管局主席，他最後令人記得係反對航天城項目阻延第三條跑道，火併機管局成員梁振英金主羅康瑞，張建東後因健康情況而辭任，而梁振英竟然委任羅康瑞做一年機管局主席，扶植他落實航天城大計，並一年後再去做貿發局主席，私相授受兼破壞重要公職委任規矩。張建東離世，令人想起香港管治力量是如何倒退。<br>親中人士常有一種情意結，認為英國人得，點解中國人就唔得，而呢種心態，正係令香港管治江河日下。港英管治係有一套治術，並非單靠叫口號，英國人得，係因為有一套嚴謹之管治規範，制度，不成文做法。近年香港管治不堪入目，亦因為現政府盲目地將政治帶入管治之中，仿效黨派執政，未見其利，先見其害。<br>港英建制核心，除了港督、兩局、政務官外，仲有一班華人精英分享部份權力，但晉身此圈子並不容易，首先係「要專不要紅」，與今日政治掛帥，「要紅不要專」剛剛相反。閣下日日歌頌英女皇，執政保守黨如何英明神武，絕不會為你帶來任何公職，與殖民地政府分享權力。英國人在殖民地「就地而治」，在非洲同肯雅酋長、在香港則同新界鄉紳、華商及專業精英分享權力，前提除了支持英國在當地行政機關外，也要有管理職能，唔能夠將問題推回殖民政府，你以為靠佢，實情佢靠番你轉頭。因此「專」係首要，張建東公職冒起，首先因為佢在會計界乃精英，進入過渡期，80年代中期港英着手培植華人專業精英，會計界是其中一個人才庫，先後提拔了黃匡源、李家祥、張建東等人，法律界則有今日仍然係「公職王」之鄭慕智，現任馬會主席葉錫安，退下來的夏佳理，佢哋名字今日好多人已唔認識。<br>港英建制精英乃一步一步，由委任區議會或市政局議員開始，有表現肯打硬仗，便再獲其他重要公職，英治時代係有一條「成功階梯」，以績效而非空喊政治口號來評審，由布政司揸旗，政府內以首長級政務官，政府外以兩局委任議員、公職建制精英為核心，呢個就係實質嘅「執政黨」。英人聰明之處是表裏不一，面子係非政治化，行政主導，諮詢民意，裏子係政治決策高度集中，用人唯才，賞罰分明。港英建制精英係效忠行政機關核心管治理念，即大市場小政府、財務管理優先、程序公正等價值信念，冇人要向港督、英女皇及執政黨效忠，而今日所講嘅政治效忠，早已變晒質。港人治港有何準則、規範可言？問責官員：局長、副局長、政助毋須有公職表現，只要有人脈就可突擊入閣當大官，特首一人說了算，如此管治方式，即使有普選，又如何！<br>張建東離世，感謝他多年在公職上付出，也緬懷香港曾經擁有過良政善治、有規有矩的歲月。<br><br>添馬男</p></body></html>