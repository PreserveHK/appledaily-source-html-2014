<html><header><meta charset="utf-8"><title>睇吓鮮：炒iPhone 與買蘋果 - C+B</title></header><body><h1>睇吓鮮：炒iPhone 與買蘋果 - C+B</h1><p>蘋果iPhone 6真身未出，炒界先興奮。講緊係先達收機達人上周出咗iPhone 6回收價逼近萬蚊。今次iPhone 6炒唔炒得起，明晚自有分曉。與其用成萬蚊買部智能手機，博高價轉手賺差價，倒不如買一股蘋果仲着數。<br>BMO蘋果分析員Keith Bachman綜合過去7部iPhone發佈後同蘋果股價嘅關係。2007年由已故蘋果教主喬布斯發佈嘅第一代iPhone，股價翌日就升咗8%，首個禮拜仲勁飆14%。但iPhone 3到iPhone4s就出師不利，iPhone效應好似消失咗。而iPhone5同iPhone 5s/c發佈後第一周，股價分別升6%同9%。Keith估計iPhone 6一樣對股價有刺激。蘋果股價同先達收機嗰炒價一樣偷雞行咗先，當然，喺新機發佈後唔排除有人借勢沽貨。好彩蘋果今次有多一個撒手鐧iWatch，股價話唔定可以反地心吸力升返喎！<br>睇返蘋果股價未拆細時，喺2012年9月衝上705美元新高，以當時個價位，折約5,499港紙，夠買一部64GB版兼Wi-Fi+3G嘅iPad mini。但有人寧願繼續追蘋果，蘋果最後冇爆升上去，年底仲跌落500美元左右。<br>但計一計，嗰款iPad mini目前回收價僅2,000幾港紙，個價仲一路跌。原來咬實一口蘋果股，先係最着數嘅投資。<br><br>C+B<br>本欄逢周一刊出</p></body></html>