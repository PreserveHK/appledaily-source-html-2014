<html><header><meta charset="utf-8"><title>中環在線：迪士尼前大公關　出山幫領匯拆彈 - 李華華</title></header><body><h1>中環在線：<br>迪士尼前大公關　出山幫領匯拆彈 - 李華華</h1><p>領匯（823）公關阿頭上周三換人了。喺公關界具有江湖地位嘅盧炳松（BC）今年初先至離開香港迪士尼，話夠60歲退休去了，點知半年未夠，佢就忍唔住要重出江湖，啱啱喺本月4號去領匯返工，接替已經轉做顧問、計劃明年退休嘅潘啟迪（KT）。</p><p>指上市公司形象唔鮮明</p><p>BC話，原本打算退休後，跟家人成立一個幫助長者同兒童嘅慈善機構，亦籌備得如火如荼，點知上月接到獵頭公司邀請，問佢有冇興趣去領匯。佢覺得領匯面對緊嘅問題，同佢當年加入迪士尼做大公關負責拆彈差不多，覺得呢份工富挑戰性，於是好快就決定加盟。<br>從公關角度，佢認為，領匯最大嘅問題係做咗好嘢冇人知，而且上市公司嘅形象唔夠鮮明。佢舉例，領匯不時俾人鬧狂加租、趕走小商戶，實情係，領匯已經係一間上市公司，以股東利益為先其實冇問題，只不過大眾仍然以為領匯係政府擁有，當中存在「誤會區域」，有待澄清。<br></p><p>潘啟迪轉做顧問　明年退休</p><p>BC返工唔夠一星期，已經對領匯嘅公關問題瞭如指掌，咪就係因為佢經驗豐富囉。佢曾經喺可口可樂工作15年，直至2006年農曆新年期間，香港迪士尼樂園發生內地客逼爆落閘事件後，形象插水，搵佢過去做大公關負責拆彈，8年過後成功改善樂園形象。佢希望，佢喺迪士尼嘅經驗可以幫到領匯，但知道唔易做。<br>呢份工當然唔易做喇，否則都唔使先後搵KT同佢兩名公關界名人坐鎮。KT年紀大過BC些少，2010年初由醫管局過檔領匯，準備退休，現時轉做顧問，明年初先拜拜。<br><br>李華華<br>mailto:LiWaWa@AppleDaily.com</p><p>【壹錘定音】星期一至五，早上8點開咪！<br> http://hammerout.hk <br><br>立即更新《蘋果動新聞》app<br> https://bitly.com/AppleDailyiOSApp <br> https://bitly.com/appledailyandroidapp  </p></body></html>