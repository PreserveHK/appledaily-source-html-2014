<html><header><meta charset="utf-8"><title>馮仁昭四圍超：陳爽執好走佬袋隨時生B仔 - 馮仁昭</title></header><body><h1>馮仁昭四圍超：陳爽執好走佬袋隨時生B仔 - 馮仁昭</h1><p>馬德鐘夫婦、陳爽、富婆Laura同鄺美雲前晚喺赤鱲角出席慈善晚宴，下月生得嘅陳爽挺住巨肚現身，話希望自然分娩生B仔，仲已經執好走佬袋，見佢手腳仲係纖瘦，佢話：「重咗6、7公斤，BB重6磅幾，想自然生，唔好太大。」</p><p>馬德鐘：囝囝年少無知</p><p>陳爽覺得個肚越來越大就越辛苦，話勤力啲游水令個肚舒服啲，問佢有冇練定氣生仔？佢話：「4個月嗰時學瑜伽有練過，會推淋巴調節，老公叫唔好去街去咁遠，隨時衝去醫院，我叫佢準備相機，佢入產房，我心會定啲。」<br>馬德鐘囝囝馬在驤日前獲黎明頒獎，事後媽媽張筱蘭喺微博爆囝囝唔識黎明，馬德鐘解釋囝囝多睇西片，視野國際化，本地娛樂最多睇自己劇集，係咪睇唔起本地藝人？佢話：「唔係，睇唔起咪即係睇唔起我，佢年少無知，大明星都唔知，返去打籮柚。」老婆話兩公婆係黎明粉絲，可以播唱片收藏畀囝囝聽。<br>富婆Laura就話最近冇馬賽消息而心情好轉，問會唔會同舊愛汪子琦復合？佢話：「冇嘢冇可能，冇想像，隨緣。」係咪對人有戒心？佢承認仲乘機寸馬賽：「傷到好似劇本先有咁，但都係當人係好人先，呢啲人少有，好難先遇到。」鄺美雲下月去內地探訪，上月就到懲教署向青少年分享，佢話：「同班女仔講排毒都排唔切，仲吸毒？一講靚，女仔都想。」<br>撰文：馮仁昭</p></body></html>