<html><header><meta charset="utf-8"><title>隔牆有耳：狼英抽習總水呃like - 李八方</title></header><body><h1>隔牆有耳：<br>狼英抽習總水呃like - 李八方</h1><p>俗語都有話啦，執輸行頭慘過敗家；假若執到好嘢仲唔急急抽水自用，更加對自己唔住啦。喺呢方面，八方相信狼英好有「心得」，事關呢頭國家主席習近平見完佢，大讚公務員喺佔領期間緊守崗位後，狼英同日已向公務員發署名信，話要轉達中央嘅讚許之餘，同時加多幾錢肉緊讚公務員盡忠職守，擺明借習總把口呃like啫！<br>事緣習總上周五、即係19號去到澳門後，曾經閉門接見過狼英，事後官媒報道，習總當場讚揚狼英、特區政府同警隊「恪盡職守、勇於擔當」。八方聽聞，查實讚狼班子嘅時候，習總都有提過公務員喺佔領期間緊守崗位，值得表揚。</p><p>急發信「轉」讚公務員</p><p>嘩，有習總開腔力撐自己嘅管治團隊，狼英似乎自覺執到寶咁款，事關身在澳門嘅佢，同日已經急急向公務員發放有自己署名嘅信「報喜」，執習總口水尾，讚佔領運動持續兩個幾月，公務員堅守崗位，盡心竭力執行職務，所以特別致函say thank you，仲話公務員團隊係香港重要嘅一員，亦係特區重要夥伴，係安定繁榮關鍵嚟㗎，特別申明「謹此轉達中央對各位的讚許」。<br>有公務員講笑話，獲習總讚賞當然士氣振奮，但狼英使唔使抽水抽得咁急？寸爆話如果唔係狼英處理失當，佢哋都未必要捱咁多日佔領嘅苦日子！</p><p>李八方<br><br>mailto:pf_lee@appledaily.com</p></body></html>