<html><header><meta charset="utf-8"><title>一周三件：再生能源估值平 - 錢雋</title></header><body><h1>一周三件：再生能源估值平 - 錢雋</h1><p>中國再生能源（987）由上年尾0.53元，跟個市齊齊插水，累跌過40%，係場內PB最平嘅潔能股，有得諗。<br>再生能源NAV 0.76元，現價（0.32元）貼喺近六年低位，PB得0.4倍。場內龍頭PB，坐底兩倍樓上，而近級數嘅行家中國風電（182），家陣0.85倍PB、聯合光伏（686）由上年10月到家陣，急插近70%之後，PB仍然高達5倍。又中國環保能源（986）五個月大跌過80%，PB仍然挨近1倍，中國電力新能源（735）近磅啲，亦講緊0.55倍。再生能源PB平通街。<br>再生能源唔少風電場，係拍住祖國大孖沙「中國節能環保集團」齊齊上，講夥伴合作實力，超強。而集團呢個超殘價，街貨市值得3.4億銀，總市值不過7.7億銀，當升兩倍計，總市值先上到24億銀，未有耐追到中電新能源同中國風電，過40億銀市值。<br>再生能源市值細細粒，合營班底強，假定咁講，集團要引資超級大孖沙，甚至賣盤，博取更好前景或升值，又得唔得？<br>事實上，早喺2012年，阿媽香港建設（190）就曾經公佈，可能出售再生能源權益。雖則，呢壇製作最後取消，但協商係有前科。</p><p>龍頭已行　有力追落後</p><p>又2008年，港建入主再生能源，成本近4億銀，相當於每股0.69元，再生能源現價潛水50%過外。咪扯咁遠，估同上年一樣，經過第一季調整，喺國策同實際國情下，資金重投環保股懷抱。<br>而噚日所見，龍頭包括京能（579，升咗6.9%）、華能新能源（958，升3.4%）開始生猛，冷灶煲再生能源，當翻半番計，到0.49元，PB仲係得0.64倍，未有耐上返阿媽入主價。</p><p>錢雋<br>細價股專家<br>本欄逢周二、三、五刊出</p></body></html>