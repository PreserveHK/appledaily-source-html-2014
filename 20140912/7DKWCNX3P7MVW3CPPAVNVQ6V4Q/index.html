<html><header><meta charset="utf-8"><title>異動空間：亂掟飛鏢都會中 - 魏力</title></header><body><h1>異動空間：亂掟飛鏢都會中 - 魏力</h1><p>殼股炒到癲，中播（471）買衞星狂飆一倍，全日成交3.7億銀，佔市值（8.8億銀）42%，可見股票換手比率極高。近日多隻細價股獲洽賣殼，股價飛到冇譜，市值5億樓下股仔一見異動，即見資金大舉湧入。市傳森信紙業（731）將獲大股東注入零售業務，散戶當正阿信屋咁炒，單日飛升37%，魏力去廁所前升10%，返埋位變20%，炒股票有時一蚊難求，有時卻彷如毫無難度，昨日明顯屬於後者。<br>不過老套都要講句，去到呢種「亂掟飛鏢」都中的階段，其實要開始審慎，逐步沽貨鎖定利潤。高追唔係成日得，要搵到食兼全身而退，一字記之曰：快。掃貨要快，有賺就閃，縮短資金停留在市場的時間。過早縮沙的確可能賺少好多，但股神投資戒律第一條，就是「永遠不要虧本」，第二條是「永遠不要忘記第一條」，戰友們共勉之。<br>近月李嘉誠大舉進軍飛機租賃市場，半新股中國飛機租賃（1848）值得關注，撇除上市開支，上半年多賺79%至8,750萬元，較去年下半年亦增長25%。一般而言，該行業下半年收入較上半年多，意味好戲還在後頭，加上股價穩步向上，短期料向7蚊關進發。</p><p>魏力<br> http://www.facebook.com/2012jason </p></body></html>