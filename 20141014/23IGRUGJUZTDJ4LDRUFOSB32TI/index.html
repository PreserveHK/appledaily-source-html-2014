<html><header><meta charset="utf-8"><title>體壇拾趣：石仔返港即歐遊</title></header><body><h1>體壇拾趣：石仔返港即歐遊</h1><p>「跳馬王子」石偉雄又要飛喇！大家唔好誤會，唔係去比賽，而係去歐洲旅行鬆一鬆；為咗上個月亞運同啱啱完結嘅世錦賽，繃緊咗兩年嘅石仔都要唞番陣，為更遠嘅體操路叉叉電。</p><p>刷新個人排名感滿意</p><p>之唔係，上月底攞完亞運跳馬金牌後，返咗香港1日後又去廣西參加世錦賽，體操界3大錦標其中兩個都喺半個月內發生（另一個係奧運），唔攰先奇嘞！噚日同去咗廣西為自己打氣嘅媽咪、女友，仲有隊友一齊返香港後，問佢對世錦賽跳馬得第6名嘅感受，石仔都話滿意。<br>當然啦，因為今次世錦賽嘅參賽選手，大部份都係放棄亞運留力玩世錦賽，加上一班冇份玩亞運嘅歐美選手參加，佢哋訓練咁耐就係為咗全力衝擊世錦賽。但石仔就唔同，亞運要背負港隊保住體院精英項目嘅壓力，最後奇蹟奪金，精力都用咗七七八八，之後挑戰高手林立嘅世錦賽，攞到個人新高嘅跳馬第6名，唔收貨都過唔到自己嗰關。<br>香港體操隊下個目標就係明年底嘅世錦賽，因為要爭取奧運參賽資格，石仔趁亞運同世錦賽後，決定同女友去英國同法國旅遊，之後再為港爭光。石仔，好好享受旅程吧！</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>