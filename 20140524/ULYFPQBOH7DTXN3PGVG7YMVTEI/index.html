<html><header><meta charset="utf-8"><title>娛樂動劇場：爆肌申是這樣練成的</title></header><body><h1>娛樂動劇場：爆肌申是這樣練成的</h1><p>去年一套電影《激戰》、一幅張家輝筋肉人雜誌封面，掀起一陣「爆肌」熱，方力申、杜汶澤、張繼聰等男星，為拍戲好，為出碟好，個個都要騷一騷人魚線同6嚿腹肌。本報動新聞特邀方力申示範，其爆肌是如何練成的。<br>撰文：宋文</p><p>最近又一位男星加入「爆肌軍團」─ 方力申，雖然一向知他是名運動健將，但見他腹肌胸肌盡現，大家不禁會問：「究竟點練㗎？」答案就是，除了恒心，就是要一位好教練，那就是星級健身教練、歌手杜德偉的哥哥杜德智（Orlando）。那麼，是否有特別的「爆肌」技巧呢？Orlando說：「其實冇，問題只係如何針對身體，例如上半身嘅上中下肌肉訓練。」<br>他向我們展示了三套操肌動作，引體上升、掌上壓和舉重，看上去很易，但現場看到的都是進階版本，做引體上升的條橫鋼要靠站上一條小梯、伸盡雙臂才能僅僅握住；掌上壓是要握緊用圓形鐵塊組成的啞鈴，腳尖則有約半米高的木箱上支撐着，腰力、平衡力少一點都會向前「中」；還有就是舉重，左右兩手分別拿重達20kg的啞鈴，只以雙腳支撐，腰力不夠的話，隨時拉傷背部肌肉。不過，方力申就是這幾個月來，每日在做這三套動作，採訪當日，Orlando更說：「方仔噚日先做咗100下引體上升！」嘩，確是不簡單！</p><p>食慾是這樣減低的</p><p>雖然Orlando已經55歲，但看他的身形，比25歲的男生更fit，除了狂操肌肉，是否有地獄式菜單？Orlando說：「其實我都會食朱古力、pizza、意粉，不過我已經訓練過一段長時間，可以控制，但如果係普通人，想由零開始做肌肉訓練，就首先要戒糖，因為都係啲唔健康嘅卡路里，蔬菜一定要食多啲，好多人唔知，油鹽糖醋等會好易令人想繼續食多啲嘢，但只要忍到一次，嗰個欲望就會減低，跟住就要吸收好多嘅蛋白質，因為對爆肌好重要，當然啦，唔該，都係要做運動！」</p><p>筋肉版</p><p>運動是這樣享受的</p><p>現在是「爆肌男」的方力申，就希望大家要有正確的觀念：「成日都聽身邊人問操肌『有咩特別餐單』、『要幾多個月』、『辛唔辛苦』，跟住先去做，其實唔係咁。運動係一個長時間嘅過程，要先action，打好個底，將運動放喺生活入面，到你享受咗呢種生活，戒口同餐單先至變得重要。其實根本唔使好耐時間，一兩個星期已經有成效，好似我成世仔都未試過有腹肌，訓練嘅最後兩星期先完全戒油鹽糖，原本都係冇（腹肌），但係我持之而行，隔咗兩三日，咦，開始有兩嚿喇，過多幾日之後再多兩嚿，咁樣keep住去，就會好似開咗竅咁，突然有朝早『啪』一聲，腹肌就彈出嚟。」</p><p>其實任何事都一樣，不要走捷徑，利用自己的恒心和意志，才會成功。</p><p>入門版</p><p>看到方力申的「爆肌」訓練，可能會嚇親很多人，又會覺得做不來。其實Orlando也同時分享了三套較為簡單的動作，適合新手在家中訓練。</p></body></html>