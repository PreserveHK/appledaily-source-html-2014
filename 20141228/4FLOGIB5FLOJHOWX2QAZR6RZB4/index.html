<html><header><meta charset="utf-8"><title>「捱得過沙士捱唔過通車」</title></header><body><h1>「捱得過沙士捱唔過通車」</h1><p>【本報訊】舊式沖曬店買少見少，在西環卑路乍街的「富麗美沖曬中心」，門口貼着白紙黑字「一件不留」贈興，專做街坊生意奈何難敵貴租，明年2月底結業。從菲林踏入數碼年代，陳老闆奮鬥20個年頭都不曾倒下，未料最後因港鐵列車今天起駛進西環，令年月擁有的、街坊留下的張張照片，都要快將失去，陳老闆不諱言自己是鐵軌下的犧牲品。<br></p><p>發展的犧牲品</p><p>陳老闆的沖曬店在西環開店28年，先後搬過三次舖，現址卑路乍街店已屹立18年，「以前租2萬幾，𠵱家租4、5萬元」。沖曬店租約明年期滿，但他預料西港島綫通車，業主一定大幅加租，「呢間舖18年前只賣200幾萬，至今升價十倍賣2,000幾萬……當年冇錢畀100多萬首期，所以買唔起舖」。他慨嘆，自己都算得上是發展的犧牲品，「如果冇地鐵，我諗租金唔會咁高」。<br>港鐵鐵路發展史邁向新里程，但對傳統鐘錶店老闆賴耿明而言，卻是一生事業的終結，「20幾歲學師，嗰時仲未有電子錶，要自己上鏈，捱吓捱吓就喺西環咁多年，成世都係做呢行，哈哈！」要整錶、換電，幾乎每個西環街坊都去錦興，老闆賴耿明白手興家，年輕時因為喜歡機械入行，學師後就在卑路乍街擺「車仔檔」，死慳死抵終儲足本錢租地舖，一做就近40年。<br>西港島綫通車，鐘錶店步行至堅尼地城站只需數分鐘，業主期望通車後可帶旺整個西環，地舖有價有市，隨即瘋狂加租一倍半，賴耿明難敵貴租要無奈結業。舖外貼滿「瘋狂加租頂唔順」、「結束營業大平賣」，連日來店內錶款八折益街坊。<br>百多呎地舖，業主瘋狂加租倍半至近3萬元，「租太貴，頂唔到，本來可以做多幾年，𠵱家冇辦法，逼住提早退休，好無奈。」他苦笑道：「當年沙士好難捱，啲人都唔敢入嚟，估唔到捱得過沙士，但捱唔過西港島綫通車。」<br>西環人情味濃厚，錦興結業消息一出，街坊紛紛湧到店內道別，「一話唔做，大家都好唔捨得，個個唔係幫襯都入嚟問點解唔做？第時去邊度搵你？」訪問當日，不少街坊更拿着手錶找老闆換電芯兼道別，「唉！第日啲錶都唔知攞去邊度整同換電喇！」錦興租約尚有半年才結束，賴耿明雖然不捨，但無奈說：「清晒啲貨就要執笠。」</p></body></html>