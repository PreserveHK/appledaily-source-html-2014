<html><header><meta charset="utf-8"><title>體壇拾趣︰大帝打波股神朝聖</title></header><body><h1>體壇拾趣︰大帝打波股神朝聖</h1><p>「大帝」魅力沒法擋，連「股神」都係佢粉絲？周一NBA常規賽，騎士主場對黃蜂，戲碼唔算好吸引，不過全球首富榜排第2位嘅畢菲特竟然現身做觀眾，仲着晒騎士23號波衫幫勒邦占士打氣，「大帝」又點會失威，結果順利以97:88勝出。</p><p>占士為畢菲特弟子</p><p>雖然勒邦占士呢幾年都係NBA吸金王，不過同700幾億美元身家嘅畢菲特，始終都係蚊髀同牛髀，不過其實兩人已經喺07年相識，占士更不時喺夏天出席由畢菲特主辦嘅太陽谷億萬富豪夏令營，學吓投資之道；大帝都好謙虛，講認識畢菲特，係一個好獨特嘅關係。84歲嘅畢菲特當然過緊半退休享受生活，周日睇完獅子對維京嘅美式足球比賽後，隔一日就去克里夫蘭睇波，仲入埋騎士更衣室參觀一番。<br>有貴客光臨，占士同一班隊友特別認真，前鋒路夫獨取10分，開局打出21:0攻勢，黃蜂要打到第1節5分半鐘先由中鋒艾謝弗遜射入中距離破蛋。騎士未遇咩考驗，由大帝獨取27分，兼有13助攻7籃板，以97:88擊敗黃蜂，一洗兩連敗頹勢。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>