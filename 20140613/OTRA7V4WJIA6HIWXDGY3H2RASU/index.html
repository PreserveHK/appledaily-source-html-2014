<html><header><meta charset="utf-8"><title>大棋局：天利苑買唔買好 - Mr. Tregunter</title></header><body><h1>大棋局：天利苑買唔買好 - Mr. Tregunter</h1><p>大澳居屋天利苑開賣，前身作為公屋得14戶人住，如果早兩年賣相信街外買家隨時得十個八個。但現時上車盤越來越貴，好多人聽到64萬元起都心郁郁。不過始終太偏僻，出市區差唔多要兩個鐘，唔少人都話不如用嚟收租，自己再出去租樓，將來退休又有層樓仔。<br>居屋放租前一定要補地價，天利苑定價64.1萬至89.7萬元，有三成折讓，即係話樓市冇大變嘅前提下，補地價後市值91.5萬至128萬元。現時豪宅租金回報約2.5厘，一般住宅回報約3.5厘，假設天利苑租金回報有4厘，租金介乎3,050至4,267元。百零萬收3,000至4,000元唔係差，不過要留意租管比例唔對稱。天利苑得一棟85伙，伙數太少管理費通常都貴。旁邊嘅龍軒苑有4棟179伙，平均管理費要884元，如果收3,000至4,000元租但管理費去咗800元，從收租角度睇就唔值得買；自住的話各種生活費都較高，實際係平買貴住。另居屋任何買賣、放租要先住滿兩年，頭兩年如果唔自住只有丟空。<br>不過醉翁之意不在酒，據聞呢個盤係因為某官員就退休，想留點政績，個政績就係開價8964，刻意6月3日公佈，6月4日上報，明㗎喇。<br><br>Mr. Tregunter<br>本欄逢周五刊出<br>註：作者為《地利根德閣》blogger，著作有《樓市撈底攻略》</p><p>識睇 一定睇蘋果嘅足動世盃： <br> http://worldcup2014.appledaily.com/  </p></body></html>