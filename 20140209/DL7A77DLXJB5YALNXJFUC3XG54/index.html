<html><header><meta charset="utf-8"><title>能吃活雞就是好 - 左丁山</title></header><body><h1>能吃活雞就是好 - 左丁山</h1><p>新年冇活雞食，認真不爽，好彩過年之前，食家V每年一度入廚親自炮製賀年風雞，左丁山聞風索食，佢整多兩隻送過來，放在雪櫃個幾禮拜之後，喺年初一晚上拿出來解凍，塗上蜜糖，配以雲耳靚豉油，蒸熟之後，家人無不搶吃，好快就一掃而空，梗係啦，雞肉腍、滑、香俱全，怎不教人垂涎？食家V對吃雞好有堅持，過年前兩個星期，去九龍城相熟雞檔買活雞，先問：「本地雞還是來自廣東？」一知道答案係內地雞之後，就走咗去旺角雞檔搵到本地活雞，先至肯買。冰鮮雞呀？佢話情願唔食。<br>到了年初六，左丁山忍唔住，行路行到周身大汗之後，走入一間「大家樂」買早餐，見有甚麼馳名「譽香雞」供應，於是買了一隻白切雞返屋企吃午飯，點知一咬落去，幾乎似係咬軟木頭，對牙齒有傷害性，果然係一分錢一分貨，雪雞與活雞係大有分別。<br>高永文等食衞局高官處理不善，容許內地雞污染本地雞，累到全港過年冇活雞食，其無能之處，令人搖頭嘆息，本港雞農損失慘重，怒火中燒，好有道理，值得同情，如果雞農有法國農民的「激情」，早已將不能出售嘅活雞在禮賓府門口全部放生了。梁振英仲乘機出嚟抽水，話要市民反思是否一定要食鮮雞？反思個屁咩，香港市民大多數鍾意食活雞，如做民意調查，一定反對政府禁絕活雞，高永文等醫生教授同路人，成日出口術嚇人，話食活雞難以零風險，世界上邊有食物衞生零風險㗎？香港雞農好守規矩，過往幾年相安無事，錯只錯在食衞局食環署無能兼自大，對內地雞檢疫制度不加改進，不想辦法分隔兩雞（內地與本地），大錯鑄成就乘機叫港人反思是否一定要食活雞，直情離晒譜。香港政客好多時見人講人話，見鬼講鬼話，譬如新年期間出現桂林街夜市，有好多人（包括記者）熱烈讚好，認為有本地文化風情，殊不知，桂林街附近居民會唔會覺得街頭混亂嘈吵污糟呀？一旦有人向食環署環保署投訴，政府是否視若無睹，不敢掃蕩無牌檔販？呢個政府連活雞都想禁，點解對無牌小販阻街唔去禁？</p></body></html>