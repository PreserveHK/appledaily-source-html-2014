<html><header><meta charset="utf-8"><title>SING之天使廁格纏綿半粒鐘Coffee鞠躬道歉：我錯了</title></header><body><h1>SING之天使廁格纏綿半粒鐘<br>Coffee鞠躬道歉：我錯了</h1><p>【廁格風雲之悔不當初】先有Liddy李悅彤，後有Coffee林芊妤，二人均來自《耳分高下》的「SING之天使」，Liddy和Coffee情同姊妹，同樣戀愛大過天，Coffee日前被發現跟富二代新歡在ifc打得火熱，衝入廁格短敍半句鐘！昨日Coffee在灣仔為此事道歉，並鞠躬三次，她說：「我知自己做錯咗！」</p><p>擁34D上圍的25歲Coffee（林芊妤），以「SING之天使」雪梨入行，早前在《衝上雲霄2》胸壓馬國明開始引起宅男關注。昨日有報道指Coffee在中環ifc跟一男子在商場態度親暱，前奏是美酒佳餚，之後越行越埋，慾火焚身，兩人更走入殘疾人士專用廁格，其間30分鐘的真情對話有呻吟聲和撞擊聲，慘被全程錄低，好事被撞破的Coffee跟廁格男分道揚鑣，Coffee三度以不同答案解釋跟男子的關係，第一次「唔識」，第二次「男友」，第三次是廁格gathering，強調傾偈，絕無其他。</p><p>新歡被指富二代</p><p>Coffee跟廁格男短敍30分鐘的聲帶，網上瘋傳，昨日Coffee現身灣仔，正前往教瑜伽的途中被追問在廁格親熱事件，她連聲鞠躬道歉說：「我承認我唔應該飲醉酒，飲醉酒都應該返屋企，唔應該公開場合做呢啲嘢。」她表示跟廁格男認識數個月，二人正發展中。被問到為何匿藏公廁內？她說：「我好醉，好唔舒服，想嘔，見到廁所入咗去，嘔唔出。」講到廁格內發出的呻吟聲，她解釋說：「我哋係有親熱，但係冇做到大家諗嘅嘢，冇做越軌行為，希望大家放過我，我仲要養屋企。」</p><p>據知廁格男是一名富二代，Coffee被問到事發後，跟廁格男有冇聯絡？她說：「都有，不過如果呢件事發生咗，將來嘢我真係唔知。」Coffee最後被問到怕不怕被無綫雪藏？她說：「唔敢諗，好驚，我仲要養我屋企人，我唔想俾呢件事影響到，我知道自己做錯咗，希望你哋可以俾一次機會我，放過我。」</p><p>恨嫁奀星潘宗揚</p><p>Coffee歷史隨即被翻，有指她去年11月跟無綫藝員訓練班出身的潘宗揚分手，之後認識廁格男，據知原來Coffee的初戀男友是羅天宇，並先後跟金剛和在《東張西望》的維穩助導林肯傳緋聞，林肯接受電話訪問時，否認跟Coffee拍拖，還反問記者她是否TVB藝人，他說：「冇喎！我唔知傳聞邊度嚟，可能拍嘢有合作過。」</p><p>而12年6月，Coffee曾跟潘宗揚拍拖，潘宗揚擁有獸醫牌，卻轉投藝員訓練班，他曾跟前女友藝員羅欣羚以情侶身份上曾華倩主持的《心有靈犀》，但未幾二人就分手。Coffee與潘宗揚拍拖年半後被飛，據知Coffee視對方為結婚對象，雙方在情到濃時還寫下愛的便條，「我愛潘宗揚，潘宗揚愛我一世」，並「P.S.如果唔係潘宗揚就一世無運行！」潘宗揚一度被網民誤為廁格男，他即在網上澄清，又請大家給舊愛Coffee一點空間。</p><p>無綫製作資源部總監樂易玲對Coffee廁格親熱事件表示不滿，她說：「呢件事我係唔會姑息，佢好清楚自己做咩，身為一個藝人，操守同品德都好重要，尤其係一個女仔，公眾場合做呢樣嘢係唔恰當，不過我會同同事了解吓佢份合約，先再決定，至於佢拍緊咩劇並唔重要，之後我都會同劇組傾吓呢個問題。」<br>採訪：非非、小米</p><p>【622公投　我撐普選】毅行直播<br>流動版網頁： http://622popvote.appledaily.com  </p></body></html>