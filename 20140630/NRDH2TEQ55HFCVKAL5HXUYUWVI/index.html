<html><header><meta charset="utf-8"><title>魚樂無窮：12厘息的潛在賣殼股 - 唐牛</title></header><body><h1>魚樂無窮：12厘息的潛在賣殼股<br> - 唐牛</h1><p>六窮月只剩下一天，沒有預期的跌市，卻有意料之中的悶市，如果唔係上星期出現少有的波動，股民應該喺夏天進入冬眠狀態。</p><p>威發股權夠集中</p><p>新股熱潮急速冷卻，但殼股卻方興未艾，洽售股權嘅國華（370）再炒高近一成，證明殼股有價有市。玩具股威發（765）市值僅3億銀，連市傳殼價5億銀都唔夠，加上主要股東持股近七成，從賣盤角度出發，值博率一流。就算從業績出發，威發亦唔失禮，上半年蝕990萬銀，全年可倒賺1,251萬銀，復蘇力度不可小覷，亦意味中期業績勢有盈喜消息壓陣，情況與早前推介嘅豪特保健（6880）有異曲同工之妙，豪特不足一個月喪升五成，威發有望歷史重演。再者，大股東潘少忠近期密密增持股份，是業績有驚喜，還是想進一步收乾貨源？無論邊個原因都係好消息，加上股息率高達12厘，點秤都值博！<br>今晚兩隊少數派歐洲勁旅分途出師，進入淘汰賽階段，預計踢法會相對保守，一於冷敲法國及德國齊齊小勝對手，讓球主客和兩場買和局，分別有3.25及3.4倍，成功過關有11倍架，咪話唔筍！<br>P.S. 各路莊家齊齊將細價股炒高，然後借消息粗暴派貨，散戶被迫埋單，倘若股市淪落至此，你能忍受嗎？香港的議會正正被一班禮義廉議員及官員摧殘，可恥程度衰過莊家，股民輸的是錢，港人輸的卻是自由民主。官迫民反，守護我城，七一維園見！<br><br>唐牛<br> https://www.facebook.com/tongcow88 </p></body></html>