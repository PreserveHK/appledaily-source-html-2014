<html><header><meta charset="utf-8"><title>隔牆有耳：元秋嬲嬲豬　要搵肥佬黎 - 李八方</title></header><body><h1>隔牆有耳：<br>元秋嬲嬲豬　要搵肥佬黎 - 李八方</h1><p>火氣十足嘅元秋蔣麗芸（圖）前日喺一眾鏡頭面前，教訓立法會工務小組主席盧偉國唔使怯，見布就剪，仲拋下一句反問「驚？」，之後佢仲兩手一伸，霸氣離開。由於呢一幕出咗街，令元秋好緊張，噚日佢走去問班記者，當時佢係咪好樣衰，因為佢自己睇番段新聞，覺得自己醜樣，認為事前應執執自己個樣，先走到鏡頭面前接受訪問。<br>對於《蘋果日報》經常報道元秋何等霸氣，元秋話，已經收集有關《蘋果》針對佢嘅報道，將有所行動：「我終有一日老羞成怒，就會拉（壹集團主席）黎智英出嚟講數，我會同佢講，你都唔係咁對我㗎，我同你有仇咩？」<br>元秋話，其實佢多年前同黎智英係鄰居，大家都係住喺大埔道，算係一場老街坊，仲話黎智英當年仲係做緊製衣廠。元秋話，希望《蘋果》今後唔好再寫關於佢嘅嘢，唔好再提佢個名，佢嘅選民亦都唔會睇《蘋果》。睇到呢度，大家覺得八方會唔會唔再報道元秋嘅精采語錄呢？</p></body></html>