<html><header><meta charset="utf-8"><title>母乳與奶粉 - 左丁山</title></header><body><h1>母乳與奶粉 - 左丁山</h1><p>富三代霍啟剛嘅名氣太太郭晶晶出席活動，以聯合國兒童基金委員會（UNICEF HK）大使身份，批評本港電視奶粉廣告太多，香港社區哺乳設施不足，感嘆本港母乳媽媽處於劣勢咁話，佢原來身先士卒，收集3000個聯署，主張規管奶粉銷售，要求政府協助母乳媽媽。<br>名門闊太如郭晶晶者，生咗BB之後，多數有陪月，有菲傭一至兩個幫手照料阿B，自己唔駛返工，自不然可以盡情用母乳餵B，還可抽時間出席各式各樣宣傳母乳推廣活動㖭。近年香港婦女（多數係中產或以上，教育程度較高者）追上西方風尚，以母乳餵哺為榮，80後母親更加上心，不過職業婦女好快就發覺放完產假，返工之後，講母乳餵哺，實在係唱高調，唔通可以帶埋阿B返公司咩？即使係，99%工作場地唔慌有餵奶地方，叫東方女子在眾目睽睽之下餵奶，要求未免過高，故此母乳餵哺呢樣嘢，只能輔助奶粉，好難完全代替奶粉，況且母乳雖好，但從未見過有數據說明吃奶粉長大之人，頭腦、才智、健康有問題喎，否則今天香港之年青父母咪全部後天失調？小YY、肥仔K等同輩朋友有邊個唔係食奶粉大㗎？今年嗰啲DSE狀元尖子又係唔係全部食母乳大㗎？<br>郭晶晶有大把理由推廣、宣傳母乳餵哺之好處，但佢無理由要求政府管制奶粉銷售及廣告。左丁山係自由派，一向主張free to choose，對市場及消費者盡量少設限制，母親鍾意點就點。但香港有啲官僚太過熱心，太着重意識形態，陷於形式主義、教條主義，衛生署竟然為咗推廣母乳餵哺，建議禁止奶粉生產商、分銷商為三歲以下用嘅奶粉推廣、賣廣告，簡直豈有此理。廣告雖或有誇大成份，但香港素來主張自由競爭、自由資訊流通，讓用家取捨，任何禁止賣廣告法例都係侵犯香港人人權及知情權。衛生署鍾意嘅話，可以在全港鋪天蓋地咁宣傳母乳有益，何必重手禁制奶粉廣告呀！禁制嘅直接後果就係保護兩三隻大牌子壟斷市場，損害父母利益，立法會議員必須反對呀！<br>郭晶晶在7月15日向高永文局長遞交擁護母乳聲明，有可能係為衛生署做宣傳，明日（7/21）立法會衛生事務委員會討論禁止奶粉廣告嘅事情，直情係蔑視競爭法，鼓勵奶粉商壟斷，胡紅玉豈能詐作睇唔到？</p></body></html>