<html><header><meta charset="utf-8"><title>隔牆有耳：余大狀谷余大狀「進場」 - 李八方</title></header><body><h1>隔牆有耳：<br>余大狀谷余大狀「進場」 - 李八方</h1><p>公民黨黨魁余大狀余若薇噚日同一班黨友，力撐報名參加離島區議會東涌北選區補選嘅黨內年輕新星、同為大律師嘅余俊翔（Peter）。呢個補選緣起同愛港力走得好埋嘅隱形建制派區議員林悅，早排因企圖以欺騙手段取得金錢利益斷正，被判入獄21個月、緩刑2年，嚟緊該區8,000幾名選民點揀，真係好難話得埋。<br>同余俊翔冇親戚關係，但理念一致嘅余若薇話，香港現時風雨飄搖，Peter肯挺身而出參選非常難得，希望佢可以人如其名，成功殺入區議會，「進場（俊翔）成功」。公民黨另一大狀梁家傑話，Peter過去一直有為東涌居民提供法律服務，亦有做地區工作，希望現時只有一名民主派嘅離島區議會，可以再添一名民主派成員。<br>八方打聽過，民建聯諗過派新丁同余大狀搶位，後來覺得硬撼有難度，改為力撐教聯會黃楚標學校校長梁兆棠。睇番梁兆棠往績，除堅決力撐開辦國民教育科，仲表明將「中國模式手冊」列為校內參考書，難怪得到出咗名有「禮義廉」嘅民記撐啦！</p></body></html>