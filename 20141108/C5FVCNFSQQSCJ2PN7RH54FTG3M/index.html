<html><header><meta charset="utf-8"><title>過氣港姐keep得好半百吳婉芳省鏡陪仔 </title></header><body><h1>過氣港姐keep得好<br>半百吳婉芳省鏡陪仔 </h1><p>現年47歲嘅過氣港姐吳婉芳，自從下嫁商人胡家驊之後退出娛樂圈生咗兩仔一女，過住少奶奶養尊處優嘅生活，難怪令到佢望落去同選港姐時嘅樣貌冇乜改變，真係唔講都唔知佢已經年近半百，所以佢同羅霖一樣被奉為美魔女。<br>前日呢位美魔女身穿白tee牛仔褲短靴再襯件綠色外套，身形同打扮少女味十足，最難得嘅係素顏嘅吳婉芳皮光肉滑，冇化妝依然省鏡。當日吳婉芳同個仔及一位老人家喺中環行街嘆茶，個仔雖然未夠20歲，已經生得高大威猛，同媽咪拍埋一齊你話係情侶都有人信。一行人大概行到3點鐘左右，就去咗太子大廈準備等司機接返屋企，可能由於當時繁忙時間，交通比較擠塞，所以等咗好耐都唔見架車出現。不過吳婉芳一啲都冇心浮氣躁，仲鬼死咁好心情同個仔有講有笑，更不時走去window shopping，睇吓櫥窗啲名牌用品嚟打發時間，最後等咗10分鐘架車至到。</p><p>豐滿楊羚湊兒學田徑</p><p>同樣喺月中就47歲嘅楊羚，自從嫁畀老公黃建崇後，就生咗一仔一女，不過佢似乎冇吳婉芳keep得咁好，前晚7點左右，楊羚一個人揸車離開元朗寓所，好急去到粉嶺運動場，原來囝囝樂天喺度接受田徑訓練。楊羚去到嘅時候，囝囝仲未走得，於是就傍住條鐵欄同教練吹水，現場見楊羚明顯豐滿唔少，側邊睇仲有雙下巴，不過baby face依然。大概10分鐘後囝囝終於完成訓練，心急嘅楊羚又再跑住去攞車，咪見佢身圓肉厚，依然非常靈活，反而囝囝慢步跟喺後面。睇嚟呢位心急媽咪應該係趕住返屋企開飯，全職媽咪真係唔易做。<br>採訪、攝影：羅德光、吳耀輝、黃曉程</p><p>【三個粉絲去首爾】<br>追星實錄，即上韓劇讀:  http://hk.apple.appledaily.com/kstar  </p></body></html>