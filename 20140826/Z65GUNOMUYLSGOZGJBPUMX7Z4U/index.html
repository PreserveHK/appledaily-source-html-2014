<html><header><meta charset="utf-8"><title>隔牆有耳：《大食會》潮文　寸爆政改呃人　
劣食幾味　點啃住先？ - 李八方</title></header><body><h1>隔牆有耳：《大食會》潮文　寸爆政改呃人　<br>
劣食幾味　點啃住先？ - 李八方</h1><p>政府喺人大落閘前，唔理方案係乜，不斷叫人袋住先，仲專登整咗條宣傳片，以「有票，真係唔要？」為口號，幫市民洗腦。但係咪有得袋，就唔理三七廿一，乜都要夾硬袋住先呢？有網民就喺高登討論區以「學校大食會」為題，寫成一篇潮文，話校長聲稱搞大食會，會有美食薈萃，但查實只係即食麵等junk food，諷刺同政改一樣呃人，食住先嘅下場，即係冇得揀呀！</p><p>網民建議佔領操場</p><p>呢篇潮文點解令人「頓開茅塞」？從睇過嘅人會發出會心微笑，就知篇文幾有料！作者話，佢學校嘅校長要搞大食會，好籠統咁列出「本土風情」等食物名，聲稱會畀同學有選擇，但最終呢？只係食公仔麵、紅豆壽司等唔健康或唔討好嘅嘢食，而校長諮詢期間，原來只諮詢過「擦鞋仔」，換言之係假諮詢。當作者say no，校長就話佢唔理性，質疑係咪只要有得食，難食都要硬啃先？<br>呢篇文，表面寫學校大食會，實際明顯講緊政改大龍鳳，難怪篇文喺網絡熱爆，唔少人睇完都滴汗，好驚如果真係袋住先，一如作者咁，唔會有貨真價實嘅好嘢食，最終出閘畀市民揀嘅，咪都係狼英一號、二號同三號，如果係咁，點啃得落？<br>網民睇完呢篇曲到直諷刺袋住先嘅潮文，紛紛話個校長可能姓梁、擦鞋仔姓張……呀，應該係姓周至啱，學校或叫「香港特別行政區紀念中學」。另有網民建議作者搞罷食或佔領操場、教員室等抗爭；當然亦有人覺得，紅豆壽司算係咁，粗粗哋食住先。<br><br>李八方<br>mailto:pf_lee@appledaily.com</p></body></html>