<html><header><meta charset="utf-8"><title>這是一場民意革命（添馬男） - 添馬男</title></header><body><h1>這是一場民意革命<br>（添馬男） - 添馬男</h1><p>民間全民投票反應出乎意料，總投票人數估計會達70萬（執筆時投票仍未結束，但已過60萬），遠超2012行政長官民間投票22萬及2010五區公投實體票站投票58萬，當然，民間投票與五區公投補選票站投票不同，但估計有投票意欲者應是來自政治信念相近的一群，來自社會上對民主普選有清晰訴求嘅市民。<br>港澳辦指民間全民投票屬非法，真係亂噏當秘笈，你可以話民間公投冇法律約束力，但肯定冇違法，冇法可依不等如違法。至於冇法律效力，係咪就等如冇政治效力，非也。好多時政府落台源於群眾上街抗議引起衝突，群眾上街一樣冇人認為有法律約束力，但政治上影響就好大。今次投票人數超乎預期，政治上唔可能當冇件事，或好似林煥光貶低民間投票，說成一次民調。<br>民調係社會科學之中一種意見調查，用抽樣及統計推論等所謂科學方法去評估某一刻的民情。至於投票則人人有權，只要符合基本條件便可，冇需要抽樣。民間投票所表達嘅意見，更具有廣泛的代表性。當然，北京係唔會承認民間投票嘅政治地位及影響力，而且會用各種方法損害其公信力，包括發放謠言，指出手機及身份證確認方式有漏洞，可以作多次投票。至於事前大規模網絡攻擊，屬「國家級別」，以每秒300GB流量試圖炸冧投票伺服器，幕後黑手心照不宣，「你懂的」！<br>民間全民投票的成功，有兩層重要意義，首先當然係民意清晰表明對真普選訴求，特區及北京政府需要回應，另一方面對泛民而言，亦起了政治約束作用，投票呢幾十萬市民係民主派潛在支持者，大家如果漠視民意，走去到北京做Deal，會付出重大政治代價，隨時一鋪清袋，民間投票約束不了政府，但至少約束了泛民。<br>第二層更重要，是確立咗民間全民投票嘅政治地位，強化民意監督。今次鍾庭耀及佔中三子頂住鋪天蓋地之抹黑、勾結外國勢力陰謀論攻擊，成功確立咗一個民間公投模式。而特區及北京最唔想見到係高投票率，票站外排隊，各階層及年齡群紛紛站出來表態。<br>即使再動員更多職業紅衞兵組織，同洶湧嘅投票市民一比，即刻變成鬧劇，數以十萬計市民表態，猶如洗太平地，沖走呢類牛鬼蛇神。呢個民間公投可以成為有力的輿論監督機器，在重大政治及政策議題上，令民意聚焦及表態，從而在政治上約束政客。希望不久將來，民間全民投票會捲土重來，今次議題更簡單：「梁振英立即下台」。<br>全民投票也凸顯出資訊科技及新媒體動員力量，在主流媒體上「佔中運動」已被邊緣化，但在社交媒體上，年輕人全力動員，尤其是今次可用Apps投票，對早已活躍於流動媒體世界的年輕人，有更大吸引力。從鍾庭耀公佈的數字可見，「應用程式」係最主要投票方式，而用Apps投票後，市民紛紛將應用程式的「多謝投票」cap圖上載自己Facebook，成為潮流，社交媒體引發了「感染」式拉票風潮，催谷投票人數。佔中運動今次突破主流媒體封殺及冷待，以社交媒體配合應用程式，開拓了民意新時代。<br>過去幾日，我們所經歷的是一場民意革命，香港走出了一個全民投票新模式，其影響也不限於2017真普選，也不限於佔中運動。小小香港一個全民投票，觸發國家級網絡戰，可見在某些人眼中，需要將全民投票消滅於萌芽狀態，正因為他們也知道，這個Pandora box打開後，將會釋放出新的本土政治能量。<br><br>添馬男</p></body></html>