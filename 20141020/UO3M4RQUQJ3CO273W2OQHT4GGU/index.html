<html><header><meta charset="utf-8"><title>「我點蠢法？」 - 李碧華</title></header><body><h1>「我點蠢法？」 - 李碧華</h1><p>氣氛詭異沈重的日子，最好欣賞一下TreeGun Show──納稅人出糧的立會滑稽演員，如果不是次次做些騎呢表演娛賓，我們會大喊「回水！」的。<br>鍾樹根個名已經好得意，瞌眼瞓盲舂舂，舂落樹根度？這叫做「仆根」。其中英文水平早已讓各界歎為觀止，什麼「焚書坑孺」、「子烏虛有」、「雞毛鴨蒜」……高深到字典都查不到。罵人「Same！Same！」我又唔明。身處「主法會」和「香港人民共和國」，是第四度空間。斥王維基「得十幾億，收皮啦！」他是憂鬱型，怕雨傘，怕到要求禁止帶入會議室；不識「鐵蓮花」，又悲觀地認為佔領運動「四處都瓜」……充滿負能量。上任以來就是如此這般過日辰。<br>立會中，人民力量的大嚿引用網民形容民建聯「蠢樹根」，他要求收回：「話我蠢樹根，我點蠢法？」追問解釋……光這點就與其他蠢人不同了。<br>豬扒走到街市個個都叫「靚女」，難道追問：「我點靚法唧？」龜縮陰濕賤男政客被捧硬骨頭？厚顏受落啦，喚「賤骨頭」他根本不會回應：「話我賤？我點賤法？」<br>人蠢真是冇藥醫。但求知慾強追查真相值得一Like。</p></body></html>