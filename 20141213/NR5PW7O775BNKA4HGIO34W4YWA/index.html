<html><header><meta charset="utf-8"><title>周六趣娛覽：蘋果勁Hit金曲頒獎禮《撐起雨傘》勁感動《浮誇》夠爭氣</title></header><body><h1>周六趣娛覽：蘋果勁Hit金曲頒獎禮<br>《撐起雨傘》勁感動《浮誇》夠爭氣</h1><p>【蘋果勁Hit金曲頒獎禮】<br>雨傘運動人散曲未終，一首《撐起雨傘》不但成為「和平佔中」運動新象徵，亦恍如全年所有歌曲的一道清泉，為表揚過去一年勇敢撐香港、撐樂壇的歌手及眾幕後功臣，本報娛樂版舉辦了「2014年度蘋果勁Hit金曲頒獎禮」，用嬉笑怒罵的手法頒發另類音樂獎，《撐起雨傘》亦不負眾望，成為勁令人感動歌曲，至於陳奕迅唱《浮誇》贏盡泡菜國歌手掌聲，就勁為港人爭氣！<br>撰文：金淼</p><p>勁動人心弦歌曲獎<br>《撐起雨傘》</p><p>《撐起雨傘》由林夕、羅曉彬（Pan）於今年10月2日開始創作，歌曲由創作至完成錄製只花兩日時間，而此歌的歌名由來，因為示威者利用雨傘抵擋警方使用胡椒噴霧，10月4日晚何韻詩、黃耀明、Pan、林夕在夏愨道首次上台高唱《撐起雨傘》。</p><p>勁勇歌手獎<br>何韻詩</p><p>何韻詩去年今日在台灣為音樂舞台劇《賈寶玉》演出，今年卻放下工作，全力參與社運，整個雨傘運動更加是由頭撐到被補，阿詩那個勇字絕非只放在心口，故「最勇歌手獎」非她莫屬。</p><p>勁爭氣歌曲獎<br>《浮誇》</p><p>呢個獎係真心表揚陳奕迅最近喺MAMA用最唔浮誇嘅方法唱《浮誇》，喺泡菜國歌手面前贏盡掌聲，替港人爭氣！</p><p>勁抽水創作大獎<br>《一口'梁'氣-JFung Remix》</p><p>太強喇！雖然Jacky Fung唔係咩出名嘅創作人，但佢憑齊昕嘅母親就可以做出一個咁正嘅Remix，連本報頒獎禮嘅籌委成員都loop咗唔少次，起碼過百萬點擊！</p><p>鹹魚勁翻生金曲金獎<br>《相逢何必曾相識》</p><p>由蔣志光、韋綺珊合唱、24年前嘅老歌《相逢何必曾相識》突然翻hit，唔單止MV喺YouTube有過百萬點擊，連90後都唔嫌out，唔通真係茶是故鄉濃，歌是舊歌紅？</p><p>勁驅寒MV大獎<br>《色惑》楊千嬅</p><p>潮媽千嬅喺《色惑》MV入面着黑色喱士衫跳辣舞，仲要喺9月熱辣辣嘅月份派歌，真係睇到標晒汗！之但係𠵱家睇個MV又唔同喎，12月凍冰冰，有驅寒作用！推！</p><p>勁維穩歌曲獎<br>《北京北角》</p><p>由黃偉文填詞、林一峰作曲、李克勤主唱嘅《北京北角》，今年6月推出即觸動網民神經，MV最後仲有錫錫嘅北京同北角公仔，真係睇到大家眼都凸埋。</p><p>勁隱形歌手獎<br>謝偉倫</p><p>如果歌手想隱形，會唔會因為本報頒咗獎畀佢，令佢被迫高調呢？但係高登巴打都好欣賞謝偉倫，今時今日仲喺《宣傳易》買廣告，仲要只得5秒。</p><p>勁怕你唔驚MV獎<br>《Silly Dreams》顏福偉</p><p>阿媽話小朋友嚇吓先大，但如果你同我都已經係成人，仲識得上網睇MV，睇過顏福偉新歌《Silly Dreams》嘅MV，驚嘅程度，真係難以用筆墨去形容。</p><p>12月15號要記低<br>See See TVB．Bloody最威<br> http://hk.apple.nextmedia.com/tvbloody  </p></body></html>