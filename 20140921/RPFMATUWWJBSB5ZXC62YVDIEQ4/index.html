<html><header><meta charset="utf-8"><title>偷運返北京香閨玩足四日王菲兩啜霆鋒　愛火重燃</title></header><body><h1>偷運返北京香閨玩足四日<br>王菲兩啜霆鋒　愛火重燃</h1><p>【鋒菲復合之但願人長久】鋒菲戀復活喇！現年34歲的謝霆鋒與45歲的王菲情路兜兜轉轉14年，曾經分開又復合，二人在03年分手至今11年間，曾各自組織家庭、生兒育女，但同時又離婚收場，情路一樣崎嶇。不過，本報前日（19日）收到霆鋒、阿菲「世紀復合」消息，霆鋒留北京陪足女友4日，二人在屋內連環咀嘴兩次全程被拍下，復合已是鐵一般事實，冚都冚唔住！</p><p>《蘋果》獨家逐格睇<br>【廚房一咀】</p><p>從前有安仔Sammi廚房愛的宣言，如今則有霆鋒王菲廚房溫馨一啜，那動人的一刻比Chok住飲酒的霆鋒，更令人有觸電感覺。</p><p>【客廳再啜】</p><p>這個客廳充滿了愛，兩人在這裏的甜蜜時光即使在所有人目光下呈現，仍然讓人感到當中的溫馨。</p><p>【梳化調情】</p><p>那張直紋梳化，是兩人的愛情見證，二人甜蜜地在這裏度過了四天，忘記了天與地。</p><p>【相依相伴】</p><p>一次鍾情，再次傾心，三次應該是永伴左右，兩人經歷兩次分手，今次復合默契更勝從前。</p><p>王菲新居位於北京東三環亮馬橋外交公寓，守衞森嚴，住客出入需利用電子卡，惟日前霆鋒被發現與阿菲同車出現北京，加上霆鋒在阿菲香閨留足108小時，二人食又咀、飲又咀，照片及短片昨日曝光證明「鋒菲戀」愛火復燃，震撼中港台，而霆鋒昨日在北京出發往四川前，接受本報WhatsApp訪問亦沒有否認復合，只表示：「我甚麼都不會說的。」變相確認消息屬實。</p><p>霆鋒頻飛北京相伴</p><p>據知，鋒菲為免今次復合走漏風聲，連雙方經理人公司也不知情。阿菲為免在來港被傳媒追蹤，大多都是霆鋒飛往北京相伴，但活動範圍幾乎都只在阿菲香閨。昨日曝光的絕密短片中，霆鋒與阿菲坐在梳化前一邊看電視，一邊飲啤酒，阿菲大喝一口後就主動俯前咀男友，阿菲更被拍到與霆鋒咀到合埋眼，一副冧樣。<br>從鋒菲甜蜜相聚片段所見，二人儼如一對初戀小情人，其中一條短片，霆鋒坐在梳化伴着瞓在梳化玩手機的阿菲，二人邊講邊笑，期間霆鋒突然伏低錫女友玉手一啖，阿菲被男友錫錫後就興奮得踢腳，十分可愛。</p><p>煮足三餐侍候愛人</p><p>霆鋒曾在節目《12道鋒味》說過，只會為最愛的人煮早餐，今次他在阿菲家中留足4日，相信不單止早餐，午餐、晚餐都由他一手包辦，片段亦拍到霆鋒站在廚房爐頭前忙碌為飯餐準備，而阿菲吃過男友的愛心飯餐後，亦識做負責善後工作。難得二人世界，霆鋒就連阿菲洗碗都黐到實，全程坐在廚房的椅子陪伴阿菲洗碗，阿菲見男友如此體貼，又情不自禁走上前在霆鋒嘴上咀了一啖，sweet到暈！<br>霆鋒昨晚在四川出席一個商演騷，身穿白恤衫襯牛仔褲的霆鋒，手上還戴了一條佛珠，未知是否誠心向佛的王菲所贈。霆鋒出場唱了三首歌，包括新歌《12道鋒味》、《謝謝你的愛》及《因為愛所以愛》，可能是想憑歌寄意隔空冧女友，演唱完之後霆鋒立即離開，沒有接受傳媒訪問。<br>據阿菲身邊好友透露，阿菲跟霆鋒復合後整個人都變得很開心，大家見到她得到幸福都替她高興，阿菲一位閨中友透露：「當年阿菲知道霆鋒同栢芝一齊好傷心，收埋自己喺屋成個星期都唔肯見人，傷心程度比同李亞鵬離婚多好多倍，但佢哋𠵱家兜兜轉轉再一齊，大家都知道對方先係最啱自己，所以都好珍惜。」<br>至於身為父母的謝賢（四哥）和狄波拉一向都好錫霆鋒，尤其四哥早前跟阿仔霆鋒去西班牙拍《12道鋒味》，這趟是兩父子相隔29年再去旅行，四哥在節目中表示心痛兒子跟自己一樣早離婚，在鏡頭前老淚縱橫，令人動容。對霆鋒與王菲再度復合，四哥亦似乎一早收到風，記者昨日致電四哥，未發問他已經說：「係咪嗰件事？」鋒菲是否真的復合？他說：「你點知佢復合？可能朋友呢。」雖明知有圖有片，但四哥仍維護阿仔：「我唔會答你任何問題，呢啲係私人事，OK。」拉姑至截稿前仍未聽電話。<br>而霆鋒經理人霍汶希（Mani）昨日透過微博發言，當中沒有否認鋒菲愛火重燃，反而指記者偷拍寓所涉違內地私隱法例，明確暗示被拍到的是霆鋒本人。至於王菲的經理人陳家瑛則至截稿前仍未有聽電話。<br>採訪：小米、魯吉</p></body></html>