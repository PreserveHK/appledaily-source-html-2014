<html><header><meta charset="utf-8"><title>呂中豪傑：「聖人」球員靚仔有罪？ - 呂晨</title></header><body><h1>呂中豪傑：「聖人」球員靚仔有罪？ - 呂晨</h1><p>靚仔罪名何其多？除背上「冇本心」呢個莫須有罪名之外，連俾對手侵犯未有獲判12碼，都皆因球證針對球員太靚仔，認真係踏入2014年第一個奇談。<br>修咸頓於日前英超作客1:2不敵愛華頓，賽後阿根廷少帥普捷天奴怒斥球證欠咗佢兩個12碼，仲自信心爆棚指己隊球員太後生兼靚仔，令球證無視一班「幼齒」，偏幫大球會。女仔就話青春可人被妒忌，估唔到喺球壇，長相標青都會輸蝕啲？普捷天奴嘅指控實在新奇，不過聽落又好似幾有道理，「聖人」領隊話球員太嫩，喺一副副Model臭皮囊下看似毫無殺傷力，所以球證寧願得失一班「花𡃁ken」。少帥更表示唔好因為球員外表出眾又後生，就要受到不公平待遇，仲話「我哋都可以係a**eholes」！筆者好奇望咗幾眼所謂嘅「靚仔」，只能夠講青春係本錢，但後生唔一定就靚仔，個人認為全隊平均都有65分嘅。<br>世界或者真有公平事，如果以普捷天奴所講，因為球員太靚仔就俾球證漠視，咁平日「恃靚行兇」嘅球星喺場外已經呼風喚雨，偶爾球場上蝕底少少唔緊要啦。你的樣子如何，你的命運也必如何嘛。文：呂晨</p><p>足本收睇《亂噏24》x劉嘉玲； 鄭秀文@杜琪峯再度登場！<br>周一至周五《亂噏24》約定你： http://bit.ly/appletalk24  </p></body></html>