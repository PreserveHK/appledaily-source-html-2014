<html><header><meta charset="utf-8"><title>魚樂無窮：信義光能擁三大優勢 - 唐牛</title></header><body><h1>魚樂無窮：信義光能擁三大優勢 - 唐牛</h1><p>港股車輪戰格局未變，噚日輪到濠賭股發威，大摩、花旗、美林齊齊上調濠賭股目標價，美林更預計賭收未來五年可翻一番，聽落好似好誇張，但回想銀娛（027）舊年由30蚊起步，一年間爆升1.5倍，又有邊個諗到呢？面對牛氣衝天嘅板塊，少啲想像力，都好容易蝕章！</p><p>近期同樣強勢嘅仲有環保股，由信義玻璃（868）分拆出嚟嘅信義光能（968），上市一個月炒不停，近期處調整期，若資金重投懷抱，肯定又係火箭式上升，加上集三大優勢於一身，現水平收集值博率極高。<br>優勢一︰食正環保概念。信義光能主要產銷太陽能玻璃產品，包括超白光伏原片玻璃及超白光伏加工玻璃，目前經營四條超白光伏原片玻璃生產線，最大設計日產能達2,000噸，實力毋容置疑。優勢二︰有盈喜護身。受惠產品漲價，加上需求持續增長，預計去年盈利按年將大幅增加，前景可睇高一線。優勢三︰大行唱好。摩通發表報告指信義光能屬行業龍頭，料項目陸續公佈，將成股價上升催化劑，目標價2.1元，潛在升幅26%。<br>講開環保股，今日喺創業板掛牌嘅鴻偉控股（8191），主要產銷由樹枝及木碎等製成嘅刨花板，環保含量極高，2012年盈利增逾兩倍，且市值僅3億銀，長短皆宜，值得留意。</p><p>唐牛</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>