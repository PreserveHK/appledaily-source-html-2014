<html><header><meta charset="utf-8"><title>膠燈討論區：季軍戰買定7+</title></header><body><h1>膠燈討論區：季軍戰買定7+</h1><p>艇仔張：德叔，幫我開7支德國啤，我請咁多位街坊飲！<br>福　嬸：張生，咁闊佬，贏大錢呀。<br>肥　頭：唔係喎，你前日先講買巴西晉級㗎喎，唔係咁快就今日的我，打倒昨日的我呀。<br>艇仔張：邊個話畀你知我贏先，巴西對德國（圖）我就梗係輸錢啦，買一注晉級一注讓球，德國領先一球，我仲追多注巴西下一隊入球，話咁快又輸埋，好彩德國連珠炮發入4粒，我嗰部手機又慢，未更新到賠率，唔係輸多幾注下一隊入球㖭，既然啲錢唔使輸，就請大家飲啤酒啦。<br>肥　頭：我有個朋友之前德國對葡萄牙嗰場又係咁，葡萄牙輸一粒就博反底，買葡萄牙下一隊入球，結果德國大炒4粒，佢唔見幾千銀呀。<br>德　叔：我幾時都話賭波要睇個勢，輸緊嗰隊處下風，莊家又唔見畀好高賠率你，追強勢始終好過追弱勢。<br>艇仔張：我都知錯啦，如果呢場我唔拗頸，改為追「大」，贏番開波前嗰兩注巴西，一路追贏番突有餘啦。<br>肥　頭：咁又好難怪你，邊估到呢場波會踢到七個一皮，話晒世界盃準決賽喎，而且德國以前一向好穩陣，一、兩粒就夠皮嘛。<br>德　叔：不過今屆德國又唔同風格喎，炒葡萄牙、巴西已經多波入，對加納都開「大」，似乎班後生仔唔識留。<br>艇仔張：決賽我就唔諗住，季軍戰就一定捧「大」，巴西呢場輸到大大鑊，點都要挽回面子，總入球買7+都唔過份。</p><p>人物介紹：</p><p>德叔<br>旺角茶仔老闆<br>肥頭<br>吹水怪<br>祥Hi<br>肥頭屋村老友<br>福嬸<br>茶餐廳侍應<br>艇仔張<br>扮專業賭友<br>大食肥牛<br>賭精一名，命中率甚高</p><p>【依波Live】即睇直播：<br> http://worldcup2014.appledaily.com/match/live <br> http://bit.ly/EballLive  </p></body></html>