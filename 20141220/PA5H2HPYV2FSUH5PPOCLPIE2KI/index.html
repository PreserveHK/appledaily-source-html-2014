<html><header><meta charset="utf-8"><title>足動神經：修頓頹又殘　冷「愛」必取 - 波神</title></header><body><h1>足動神經：<br>修頓頹又殘　冷「愛」必取 - 波神</h1><p>修咸頓這支南部奇兵，近期黑到爆，今晚又有兩件中場主力咁啱停賽同成籮傷兵，就算佔主場之利，都讓唔起唞夠嘅愛華頓（圖）。受讓「拖肥」，趁番近排天氣，最佳冷品。<br>季初有「壓曼城逼車仔」勁勢嘅修頓，近6戰不勝兼已5連敗，輸到捧場客腳軟，周中英聯盃遇低兩級嘅錫菲聯照爆冷出局；場波主要收起攻擊孖寶加斯安奴柏利同杜辛泰迪治，領隊朗奴高文賽前想法同利記羅渣士應該接近，望盃仔殺弱旅入4強止吓瀉。結果，利記如願反底成功；但同樣讓半/一嘅修咸頓輸波失手，最大件事係後者中場兩主將，剛傷癒嘅舒尼達連同雲耶馬，下半場齊攞黃牌，夠數要今場停賽。</p><p>兩中場主力停賽影響大</p><p>修頓除咗踏入魔鬼賽程外，傷兵亦漸多，後備包括守將吉田麻也，中場新人希斯基夫（上周聯賽鬥般尼，首次擔正即上半場被踢傷）及前鋒馬約卡等，未夠級數頂上。季初兩大殺着，土炮尼達利基尼喺右路打晒；加上一對新援，左路泰迪治及中鋒柏利眉來眼去，敵衞未知底蘊，威力極強，惜近期每被對手洞悉，球隊攻力全面啞火，對上兩個月7戰聯賽，修頓僅入5球。今場停賽嘅兩將，舒尼達連以及雲耶馬，屬中場攻守兼備嘅輸血管，兩人今季合共平均每場有7次攔截，排該隊2、3位，僅僅不及有4.4次嘅基尼，但遠遠拋離其他隊友；另外，兩人更並列球隊聯賽次席射手。上仗聯賽修頓黑到12碼都唔入，轉頭仲輸埋畀弱旅般尼，今晚泰迪治都傷埋；朗奴高文賽前開記者會話，到時要4、5件青年軍撐場做後備，殘到咁，點反底？<br>對手愛華頓，實力平均勝修頓，但早前受周四長踢歐霸盃影響，休息不足即戰聯賽影響頗大；統計踢畢歐霸盃後，該隊翌戰聯賽僅錄2勝1和3負，所贏兩仗係昆士柏流浪及般尼兩大魚腩。上仗大勝昆士柏，受惠最後1場歐霸分組賽已夠分出線，盡派後備，得以全力攻聯賽；今次休息期更長，又有中場悍將巴利復出，另一中場新星巴克里剛戰入金球，大獲好評，後防由身經百戰嘅左閘巴尼斯，對付英格蘭隊友基尼料會稱職，今戰客W，進取波友可作重心。<br>次選本欄常客，韋斯咸；前線兵源拍得住6鋒阿仙奴，迎戰包尾李斯特城讓半/一，必定攻到「狐狸」氣咳！<br>文：波神<br>神級攻略  智破足彩</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>