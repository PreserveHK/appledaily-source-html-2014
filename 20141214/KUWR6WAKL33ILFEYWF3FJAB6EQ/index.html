<html><header><meta charset="utf-8"><title>大棋局：2015大時代（後記） - Mr. Tregunter</title></header><body><h1>大棋局：2015大時代（後記） - Mr. Tregunter</h1><p>懸空綁一條蘿蔔喺驢仔眼前，驢仔會不斷追趕蘿蔔，但永遠咬唔到。通脹，就係我哋嘅蘿蔔。<br>去睇樓，經紀第一句實講：「唔貴喇陳生，你睇吓樓下茶餐廳，仿西班牙黑毛豬唐喬凡尼午餐肉配多瑙河畔野山鳳凰煎雙蛋飯加咗幾次價，樓價點會唔升？」如果銀行發現你有多餘錢，姐姐仔實係用林志玲語氣講：「李生，同你介紹番吖，呢隻產品保本又升值唷。」<br>似乎，我哋每日四方八面都接收一個訊息：「銀紙貶值，買嘢啦！」</p><p>通脹與大蕭條</p><p>通脹係咩一回事？貨幣學派解釋最直接，印錢太多，通貨（錢）多於經濟活動所需。經濟解釋唔一定係外國專利，古代中國嘅說法更有意思，《史記》叫呢種現象做錢薄物貴。錢太多，所以薄，購買力就跌。<br>凱恩斯因為從政府角度睇，所以凱恩斯學派多一點為政府說項味道，將通脹加入需求帶動同成本帶動兩種。前者意謂多咗需求，產量不變嘅情況下，價會被搶高；後者則指麵粉貴咗，所以貨品會貴。<br>仲有其他解釋，此處從略，但無論邊一家說法，印錢權力不在你我，所以控制通脹嘅責任在政府。於是我哋需要回歸現代經濟嘅三波浪潮，去審視呢五年來人類史上最大規模嘅貨幣系統實驗QE究竟有冇效。</p><p>活在第三波臨界點</p><p>第一次世界大戰後百廢待興，實質需求旺盛，經濟復蘇為第一波。<br>要買嘅都買晒，人工就得咁多，商家跟住點賺錢？分期付款喺二十年代首次正式大規模使用。用金融或會計嘅角度，分期付款就係將未來嘅收入提早折現，打入商家當下賬面上。用透支未來嘅方法夾增長為第二波。<br>由於透支過度，產能過盛，加上後來各國央行決策錯誤，做成二十年代末嘅大蕭條，而大蕭條後嘅經濟困局引發二次世界大戰。二戰後世界經濟重複第一波及第二波浪潮，我哋學精咗，第二波後點樣維持增長？就係浪費。過去一部電視用十幾年，現時年年出新款引你買，你唔買部電視三年都會自動燒。用浪費增加汰換率維持經濟增長為第三波。<br>但凡事有盡頭，浪費到盡後，仲有咩方法？通脹。只要通脹穩定地維持每年3至5%，所有人都會為忙於追逐蘿蔔而唔得閒理咁多嘢，天下則無事。透支未來同浪費喺複利率威力下顯得越來越唔重要，漸漸被湮沒。我哋正處於呢個階段，也就係第三波之末段。<br>稱其為末段，因為呢套嘢似乎都即將失效。執筆時紐約期油57.8；芝加哥農場三寶，粟米407.5、黃豆1,047.25、小麥606.5；紐約棉花60.54；東京橡膠195.9；倫敦白糖390.4。全部價格都跌番去QE前口價。美國通脹升唔起，歐洲面臨通縮，中國疑似通縮，日本向來通縮，唔係印咗錢咩？<br>五年前我哋因為害怕大蕭條重臨用印錢嘅方法頂住，但五年後我哋又再重新面對如大蕭條前原材料急跌、產能過盛夾擊。人類史上最大規模嘅貨幣系統實驗QE，究竟可以醫病，定係如嗎啡咁只能止痛，好快就會知道。但歷史話畀我哋知印錢係唔可以逃避循環，如果印銀紙可以解決一切，昔日羅馬帝國唔會滅亡，國民黨唔會敗走台灣，津巴布韋應該係一流強國。<br><br>Mr. Tregunter<br>註：作者為《地利根德閣》blogger，著作有《樓市撈底攻略》</p></body></html>