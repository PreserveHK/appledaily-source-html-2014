<html><header><meta charset="utf-8"><title>魚樂無窮：一隻三億市值盈喜股 - 唐牛</title></header><body><h1>魚樂無窮：一隻三億市值盈喜股 - 唐牛</h1><p>今日推介嘅常茂生物（954），雖然曝光率不高，但竟然有齊盈喜、市值細及圖靚三大賣點，五個字講晒︰禾稈冚珍珠！<br>常茂生物為內地主要有機酸生產商龍頭，主要用於食品添加劑、化工及醫藥行業，產品符合最高國際標準，大部份皆出口到西歐、美國、澳洲及日本等海外地區。集團早前報喜，受惠成本控制奏效及產品平均售價提高，全年純利將顯著增長。集團2012年賺4,946萬人仔，以起錶價增長五成計，市盈率將降至9.9倍；用驚喜價增長一倍計，市盈率則降至8.3倍，下半年盈利更較2012年全年高四成，難怪舊年可以成功轉主板，非池中物也！<br>雖然常茂盈喜後累積一定升幅，但以昨日收市價1.74元計，H股市值只得3.2億銀，三大股東持股佔流通市值逾七成，街貨只有幾千萬貨仔，要舞上話都冇咁易。再睇圖表，常茂噚日破旗而上，兼有大成交支持，擺明有聰明錢趁下周一業績前入場，話唔定派息有驚喜，有買趁手。<br>同場加映另一盈喜股靄華押業（1319），根據探子回報，上月批股7,250萬銀，貨源大部份落喺祖國投資者手中，目標打入大陸市場。眾所周知，內地中小企資金需求無極限，靄華如果食到呢舊肥肉，盈利肯定幾何級數上升，家陣市值得6億，可塑性甚高。<br><br>唐牛</p></body></html>