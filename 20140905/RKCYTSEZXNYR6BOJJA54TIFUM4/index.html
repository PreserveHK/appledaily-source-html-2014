<html><header><meta charset="utf-8"><title>中環在線：彭博重出江湖　回巢掌Bloomberg - 李華華</title></header><body><h1>中環在線：<br>彭博重出江湖　回巢掌Bloomberg - 李華華</h1><p>金融界冇人唔識資訊公司Bloomberg，咁有江湖地位，難怪72歲嘅紐約市前市長彭博（Michael Bloomberg）決定重出江湖，再為自己呢盤生意掌舵。<br>彭博1981年創辦Bloomberg，持股88%；佢2002年退任Bloomberg舵手，走去做紐約市長。佢舊年底先退任市長，冇耐已經周身痕，投入Bloomberg嘅公司業務，佢仲話重新愛上公司，咁做下屬嘅現任行政總裁多克托羅夫（Daniel Doctoroff）惟有讓路，今年底離職。<br>Daniel離職後，唔會有新行政總裁，彭博會做番話事人，再由幾位現任高層協助管理。未來彭博會唔會搵接班人都係未知數。</p><p>現任行政總裁讓路</p><p>彭博以前一直都話無意返去Bloomberg，但人確係會變嘅，佢日前就話冇做市長之後，多花時間喺公司，越做越覺刺激有趣，越做越投入。Daniel應該知道長此下去唔係辦法，醒目走人。<br>彭博話好傷心，極度唔願意，好想Daniel留低，但又明白對方嘅決定。彭博讚Daniel帶領公司應付金融危機，令公司業務多元化。<br>的確，Daniel自2008年起任Bloomberg行政總裁，Bloomberg嘅收入由2007年嘅54億美元，估計今年會增至90億美元。<br>Daniel呢位打工仔明白公司屬於彭博，既然彭博對公司重燃愛火，畀番老闆管理係理所當然。Daniel之後會專注慈善業務，並擔任Bloomberg顧問。<br><br>李華華<br>mailto:LiWaWa@AppleDaily.com</p></body></html>