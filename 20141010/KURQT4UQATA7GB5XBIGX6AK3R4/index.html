<html><header><meta charset="utf-8"><title>8吋Tablet $899　腦場撐學生</title></header><body><h1>8吋Tablet $899　腦場撐學生</h1><p>停課停足個多星期，小朋友在家自修，但開工電腦給他們長期佔領不是辦法，家長們開始發現家用電腦的重要性。今個星期新到一部$999的Win8 PiPo W4，學生買更減$100。攞正license，包Office  365和連皮套keyboard，光是這些軟硬件都值約$1,600，國產電腦真的平得有點恐怖。<br>記者：朱崇德<br>攝影：林栢鈞</p><p>這陣子很多人都指摘「佔中」連累生意，與高登和黃金sales打牙骹，他們表示不認同，「睇你點睇啦！內地客係嚟少咗，但完全偏重內地客嘅生意根本唔健康。其實本地消費一直冇停過，好似佔中期間，就有大量本地客批次性買咗成50至100隻外置叉電，送畀佔中學生，唔識做生意就唔好賴落人哋度！」<br>據知腦場不少商店都很有骨氣地力撐學生，更把外置叉電器的$160街價，壓落至$120的來貨價。今次新出的PiPo W4一樣力撐學生，憑學生證到指定商戶購買，機價即減$100。這次學生運動，真的看到香港商人溫情一面。</p><p>連Office 365　總值$1,600</p><p>第一眼看PiPo W4機身規格，的確有點相當入門感覺，1.33GHz四核心處理器，配上1GB RAM和16GB ROM。正都電腦sales吳百利指現時市面開價$999的Win8 tablet不多，W4是腦場的第三部，早前兩部亦是國產貨，但只是齋版8吋Win8 tablet。「今次W4最大亮點，係跟機送原廠白色機套連micro USB鍵盤，仲有一個Office  365嘅兩用戶口，只要開機𠴱陣激活，除咗W4用到，喺你同名嘅microsoft戶口嘅另一部電腦一樣用到。齋計軟硬件贈品同Win8價值，就咁係腦場散買都要$1,500至$1,600。呢啲着數完全得益自Win8系統喺8吋以下平板免系統費。」</p><p>Wintel組合　夠晒穩定</p><p>國產機的另一疑慮，相信是操作效能的穩定性，求教訊達科技sales余明澤，他指W4使用了Intel最新的Z3735G硬件方案，簡單理解就是W4機身只是使用了一塊過的Intel主機板，在加入16GB SAMSUNG eMMC記憶體後，就完成整個製作工序，亦即以往買機人認為最穩定的Wintel組合（Windows+Intel） 。「新設計主機板係為tablet設計而生，所以穩定性冇問題。反而16GB RAM方面有少少問題，因為預裝操作系統方面，已經佔咗成8GB容量。如果睇片同影相多嘅人，建議出機𠴱陣喺micro SD卡槽加多張32至64GB記憶卡，電腦運行就更暢順。」</p><p>ASK Super Outlet</p><p>太子始創中心2樓258號舖</p><p>PiPo W4</p><p>處理器：Intel Atom  1.33GHz四核（Z3735G）<br>記憶體：1GB RAM、16GB ROM<br>系統：Win  8.1<br>屏幕：8吋（16:9）<br>解析度：1,280  ×  800 IPS<br>電池：4,500mAh<br>尺寸：209  ×  122  ×  10.2mm<br>售價：$999（學生價$899）</p></body></html>