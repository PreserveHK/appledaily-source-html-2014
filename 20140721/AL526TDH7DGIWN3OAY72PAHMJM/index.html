<html><header><meta charset="utf-8"><title>魚樂無窮：靚殼誕生的完美劇本 - 唐牛</title></header><body><h1>魚樂無窮：靚殼誕生的完美劇本 - 唐牛</h1><p>片名︰一個靚殼的誕生<br>導演︰葉茂林<br>主角︰葉茂林、Magnum（2080）<br>院線︰港交所（388）<br>上映日期︰本周三或以後<br>故事大綱︰<br>內容講述滬港通將於10月開通，中港股市未來肯定一家親，唔少強國人都想打入香港股壇，創一番事業，始終比起半紅不黑嘅A股，本港無論喺監管、法規、融資能力、流通量及認受性都高幾班。點樣先可以南下大展拳腳呢？最直接嘅方法，莫過於買隻殼股，股壇亦因而掀起近年難得一見嘅搶殼潮。根據玩殼老手所講，主板殼價最新已升至4.5億銀，更能反映一殼難求嘅事實。<br>耀才證券（1428）老闆葉茂林，旗下另一間上市公司Magnum（2080），最新公佈全年業績，由上年度賺近3,000萬銀，變為虧損58.5萬銀，話唔心淡就假。咁啱Magnum今個星期三就上市夠半年，意味禁售期將屆滿，唔少有心人已經𥄫實有冇賣盤空間，事關Magnum最新市值只得3.2億銀，當中有1.4億銀係cash。<br>乜話？即係個殼只值1.8億銀？條街講緊4.5億銀喎！你同我都識得計呢條數，作為生意人嘅葉茂林，又點會唔知呢？有一晚一個貌似葉茂林嘅人，俾狗仔隊影到同專門搵殼嘅中間人喺Magnum摸酒杯底，幾杯落肚之後，結果……觀眾買飛入場自己睇吧！<br>（以上劇情純屬虛構，如有雷同實屬巧合）<br><br>唐牛<br> https://www.facebook.com/tongcow88 </p></body></html>