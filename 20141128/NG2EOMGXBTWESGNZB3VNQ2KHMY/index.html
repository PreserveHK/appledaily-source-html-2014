<html><header><meta charset="utf-8"><title>向顧嘉煇致敬演唱會 - 左丁山</title></header><body><h1>向顧嘉煇致敬演唱會 - 左丁山</h1><p>十二月四日，中大將舉行頒授榮譽博士學位典禮，其中一位榮譽博士就是香港音樂界，以至全世界華人音樂界無人不識的顧嘉煇先生，按中大傳統，每一位中大榮譽博士都是中大校友成員，於是在十二月四日起，顧嘉煇先生也是左丁山筆下的中大校友了。<br>能有如此一位校友，左丁山與有榮焉。如眾所周知，顧嘉煇是本港流行音樂的頂尖人物，冇佢就冇香港流行文化之Cantopop，影響遍及全世界中國大陸及東南亞。網上有關顧嘉煇嘅資料多到睇唔晒。呢日左丁山碰到當年威震香港電視界嘅無綫電視劇監製大員、崇基校友葉潔馨，想起佢同顧嘉煇有多次合作，索性問佢一手經驗，顧嘉煇叻在邊度？葉潔馨話：「煇哥有作曲天份唔在講，但最難得嘅，我地在電視台工作，有如流水作業，有製作死線，萬萬不能拖延，煇哥絕對會在死線前交出功課，一個月之內就可以交出一首全新原創電視劇主題曲，長年如是，佢作曲思維之快捷，無人可及，而且一定唔係行貨噃。好似我監製『家變』，我搵煇哥簡述劇情、主題，以及話明要搵羅文演唱，煇哥在三星期之內就交出作品，極度配合羅文嘅聲線，至今近四十年仍然好襟聽，成為經典金曲。」<br>如此有責任，勤於工作嘅作曲大師，得中大榮譽博士學位，實至名歸。中大合唱團在音樂總監朱振威（Leon）領導下，為慶賀顧嘉煇得中大榮譽博士學位，成為中大校友，特別在十一月三十日星期日晚上八時假中大逸夫堂舉行一場「不朽香江名句──向顧嘉煇致敬」音樂會，演唱一系列煇哥作品，更搵到徐小鳳與張敬軒兩位著名唱家班為特別演唱嘉賓，相信一定演出精彩，門票在「購票通」及通利琴行公開發售。中大合唱團以「中大合唱協會有限公司」名義，按稅務條例第88條註冊成為慈善團體，有心人除買票捧場支持中大合唱團之「向顧嘉煇致敬」音樂會之外，更歡迎向「中大合唱協會有限公司」捐款，捐款港幣一百元以上可憑收據申請稅務減免。維持一個合唱團常年運作演出，兼培養青年學生之音樂才能，為香港文化盡一分力，在在需財，有公眾支持嘅話，Leon等半義工當然可以捱落去！</p></body></html>