<html><header><meta charset="utf-8"><title>中環在線：超人試食人造漢堡由植物提煉　讚不可思議  - 李華華</title></header><body><h1>中環在線：超人試食人造漢堡<br>由植物提煉　讚不可思議  - 李華華</h1><p>「一世人未入過廚房」嘅「超人」李嘉誠，早前為私人公司維港投資（Horizons Ventures）入股嘅人造蛋商破例下廚炒蛋，查實除咗投資人造蛋，超人3年前仲投資咗一間研製人造肉類嘅科技食品公司Impossible。創辦人Patrick Brown早幾日專登帶咗塊人造漢堡畀超人試食，超人試完大讚「不可思議」！<br>Patrick早幾日去北京出席有關糧食嘅論壇之後，路過香港，就帶埋公司最新研製嘅漢堡，搵超人試味。呢塊漢堡嘅成本大概係10蚊美金，由菠菜、小麥同大豆嘅分子提煉出嚟，仲加入植物嘅血紅素，血紅素正正就可以令塊漢堡有肉香味。今次行程，Patrick仲帶埋佢研發嘅人造芝士，夾埋人造漢堡，成為一個漢堡包畀超人試，可謂誠意之作。<br>華華噚日亦有份試食呢個漢堡包，無論係芝士定係漢堡嘅質感，都同一般漢堡包冇乜分別。</p><p>改良階段　或一年後登場</p><p>味道方面，漢堡雖然有肉香，但咬落始終唔及真正漢堡咁juicy惹味，食落似有豆腐味，多過肉味；不過咁，成塊漢堡都係由植物製成，零膽固醇，確係夠晒健康；至於塊人造芝士，華華就略嫌少咗啲奶羶味。<br>人造漢堡仲處於試驗同改良階段，𠵱家呢款一定要全熟，經過改良後，話唔定將來可以有得揀幾多成熟嘅漢堡；提煉成份亦可能有變。Patrick希望一年後可將人造漢堡推出市場，第一步先喺美國市場推出，未定賣幾多錢㗎。<br><br>李華華<br>mailto:LiWaWa@AppleDaily.com</p></body></html>