<html><header><meta charset="utf-8"><title>崔始源中環街頭迎戰阿蘇金燕玲淋冰　挑機關之琳</title></header><body><h1>崔始源中環街頭迎戰<br>阿蘇金燕玲淋冰　挑機關之琳</h1><p>冰桶挑戰募捐熱潮席捲香港，前晚蘇施黃在facebook透露，康宏理財王利民向她挑機，阿蘇僅考慮5分鐘即接受，「冰桶挑戰」是以冰水向自己照頭淋拍片貼fb，並向三人作出挑機，要求他們於24小時內淋冰水，否則捐100美元（約780港元）給肌萎縮性脊髓側索硬化症基金會，也可以兩者都做。</p><p>被質疑冇冰</p><p>阿蘇換了一身便服，向着鏡頭說：「我真係唔激得，即刻換衫上嚟倒冰。」並向三個人作出挑機：「第一個係娛樂圈得罪嘅人容祖兒；第二個我唔想撈——俞琤，第三個仲大鑊，我想死，因為我命都唔要——金燕玲。」然後一桶冰水照頭淋，全身盡濕說：「原來OK㗎，唔使驚，唔係好凍。」有網友質疑阿蘇的冰桶內沒有冰，她留言：「有冰呀，乜冇冰！可能香檳bucket浸細粒咗。」<br>阿蘇同性密友金燕玲昨接受挑戰，貼淋冰水短片上fb：「我睇人淋冰淋得多，𠵱家輪到我喇，冇問題，只不過冇理由我自己做㗎，所以搵三位好朋友幫我，三位女士：向華強夫人，第二位係最好朋友、好美麗關之琳，第三位係劉嘉玲，你哋要陪我淋㗎。」</p><p>祖兒唔敢淋</p><p>阿蘇昨午在fb更新宣佈：「俞琤亦接受了我挑機！尚欠容祖兒！」祖兒昨接受本報訪問說：「考慮當中，自己好想玩吓，𠵱家諗緊捐咗錢先淋水，定係淋咗水至捐錢。」並在微博留言：「Omg！我好驚呀！這個禮拜不能病，捐款可以嗎？」另蔡一智也被友人挑機，他在微博承諾：「24小時內迎戰，瞧着看！」昨完成挑戰的陳淑莊就向徐濠縈、林大輝和王維基下戰書。</p><p>此外，韓國藝人崔始源昨日在個人網誌twitter預告會在中環玩「冰桶挑戰」，吸引近200名粉絲聚集等睇戲。崔始源下午先在中環一間餐廳用膳，約4時45分他步出餐廳到中環皇后大道中街頭，其助手負責拍片，兩名餐廳員工負責淋冰，崔始源被淋冰後助手即時遞上毛巾，不過崔始源任何時候都要扮型，第一時間戴回草帽才接毛巾。<br>採訪：皓騫、黃曉程</p></body></html>