<html><header><meta charset="utf-8"><title>葉劉威脅大 - 左丁山</title></header><body><h1>葉劉威脅大 - 左丁山</h1><p>梁振英從來不隱瞞他尋求連任的想法，以目前的形勢看，雖然他的民望低微，但連任的機會視乎有無對手，不論是欽定入閘式的普選還是選委會的小圈子選舉，只要CY嘅對手係鍾樹根之流，佢獲選連任嘅呼聲高唱入雲。<br>阿爺目前最大考慮係維穩，不斷強調「國家安全」、「防止外國勢力干預香港」，兼且要候選人「愛國愛港」，一定要夠「紅」、「染紅」至得。紅得嚟又要識管公務員，講英文上得英文台，有番咁上下資歷先至得，假假地香港係世界金融中心，特區之首唔可以譚耀宗、鄭耀棠嗰類呀嘛！<br>CY班內閣成員，有邊個夠膽挑戰CY，在2017年走出嚟競選呀？睇落就冇嘞，曾德成根正苗紅，但管治公務員恐怕唔掂，畢竟曾俾港英拉過坐「學運監」噃。曾俊華以前有過聲氣，但呢位番書仔自MIT畢業，美國關係成籮，又冇簽名反佔中，未夠紅啫，做番技術官僚就得，選特首難比CY更獲阿爺信任。林鄭在呢次對付「佔中行動」中，唔夠狠，口快快講咗「警察使用暴力」，竟然要發稿澄清話應該係「使用武力」，有婦人之仁，阿爺要扣佢分，家人長期居住英國，況且佢已講過多次自己唔會參選，我地「信住先」。<br>羅范椒芬在電台講警察「使用武力」，竟然流出眼淚，要用手巾仔抹眼，太軟弱了，又係阿爺眼中嘅the weakest link，炒得。呢呢，葉劉淑儀在適當時候表現勇悍，極力撐警察使用催淚彈，鬧學生態度好囂張，指示威群眾有物資、有組織，想將香港推向一個無政府狀態……總而言之，葉劉淑儀講嘢，極啱阿爺胃口，如果佢做特首，保證會維護國家安全，鎮壓反對派唔會騰雞。另一方面，葉劉做過高級公務員，紀律部隊佢管過，港大英文系畢業，史丹福碩士，英文叻過民建聯工聯會啲嫡系多多聲啦，出到國際舞台，接受CNN訪問，唔會失禮。佢聰明到喺呢個時候站出來撐警察，表面上係支持梁振英，暗地裏就係埋下伏筆，想阿爺知道，香港有一個viable alternative，即使CY突然心痛或腳痛即刻有人可以頂上，蘋果日報越罵她，她越高興。CY想一路做到2022？葉劉淑儀係最大潛在威脅。</p></body></html>