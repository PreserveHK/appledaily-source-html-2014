<html><header><meta charset="utf-8"><title>一周三件：泛店價殘超值 - 錢雋</title></header><body><h1>一周三件：泛店價殘超值 - 錢雋</h1><p>富豪國際（078）由3月尾到家陣已經升咗25%，跑贏大市。但今日主打唔係富豪，而係佢揸住7%權益嘅泛海酒店（292）。後邊泛店得0.15倍PB，彈到上富豪0.3倍PB水位，已經好肥仔。</p><p>升幅落後同系</p><p>泛店單係去到上年9月嘅NAV，上到6.23元，現價（0.91元）大大幅折讓85%，或0.15倍PB。泛店家陣揸住灣仔、銅鑼灣同尖沙嘴三間皇悅酒店，自由行大旺，加埋三間酒店位置超級靚仔，有價有市兼享受大升值。<br>再講，泛店揸住歐美證券，單係去到上年9月底半年內，呢批股票已經升值22%到近5億銀，形成PB同股價再擴闊。<br>又泛店一門三傑，泛海集團（129）對上一年升咗40%，旗艦滙漢控股（214），到今個月頭，更加累升60%，泛店同期升得30%，升幅落後一截，搞到PB仲係咁低殘。又泛店唔係地產股，無受到辣招嘅影響。兼好似上邊講，單係自由行同歐美keep住低息嘅大好形勢，泛店嚟自酒店同證券資產嘅升值潛力，應該叻過對上嘅泛海及滙漢。而泛店股價仲咁殘，更加唔合理。<br>上年7月，富豪喺泛店嘅權益曝光，揸咗泛店7%或1.09億股。外行睇內行，或者有偏差，但富豪掌舵羅旭瑞係行內老手，而佢呢次出手，以NAV一折幾價錢投資泛店，超超超值。<br>又連埋泛海揸住泛店73.08%權益，泛店街貨權益得20%，等值2.5億銀咁大把。對上泛海街貨市值過9億銀，滙漢近3.4億銀。泛店係一門三傑內最少街貨市值，乾晒塘。隨住對上兩隻股先後大升，泛店係等郁。<br>冷灶煲泛店，PB輕輕收窄到富豪0.35倍水位，都要見2.2元，泛店現價係要升1.4倍，仲唔肥仔水？<br><br>錢雋<br>細價股專家<br>本欄逢周二、三、五刊出</p></body></html>