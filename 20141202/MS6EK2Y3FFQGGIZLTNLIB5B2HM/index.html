<html><header><meta charset="utf-8"><title>法國以英語教學 - 左丁山</title></header><body><h1>法國以英語教學 - 左丁山</h1><p>巴黎大學經濟學教授Thomas Piketty嘅法文著作廿一世紀資本論自翻譯為英文版後，迅即成為美國暢銷書，一度在亞馬遜網站賣到斷市，於是皮格提教授成為超級明星，在美國訪問演講，無不大受歡迎。要注意嘅係，佢本巨著英文版之前，佢喺法國雖然有名氣，但未至係大師級，畢竟世界上識法文之人唔係太多，唔似得全世界都識英文，故此皮格提要大紅大紫，係等到有英文翻譯本之後。<br>跟住法國另一名經濟學家Jean Tirole攞到今年諾貝爾經濟學獎，法國經濟學當堂名揚世界，以後香港學生要攻讀經濟學，唔駛一味向美國名校、英國牛劍動腦筋咯，試吓法國都好，學費應該便宜好多。唔識法文點去法國讀書呀？法國人對遊客講英文都感到唔高興嘅噃，哈，睇「經濟學人」講當今法國經濟學兩大門派──「巴黎學派」與「圖魯茲學派」，先知道原來法國經濟學家早已主動全球化，投向英語陣營，無論巴黎學派嘅Paris School of Economics，以皮格提為號召）或圖魯茲學派（Toulouse School of Economics，以Tirole為主帥）都全面用英語教學，前者只收碩士博士生，後者以教導本科生為主，既然係用英語教學，香港學生不妨留意吓，起碼上堂無障礙先，到咗巴黎或圖魯茲，咪乘機學埋法文，選修法國語言囉。<br>法國人對法國文化感到好驕傲，時刻防範英語、美國文化入侵，極力保持法文嘅純潔性，估唔到兩大經濟學派皆以英文名稱為品牌，大概係英語霸權勢不可擋，無謂抵抗之故。一位資深化學教授講過俾左丁山聽，佢讀中大本科時，特登選修德文，目的係希望睇得明德文化學學術論文，到今日，幾乎所有化學論文都係用英文寫作，用英文發表嘅，佢嘅「有限公司」德文可以收埋嘞。在其他學術領域，當然亦係英文掛帥。有一日中國嘅科研飛躍進步，阿里巴巴及小米嘅原創性可以壓倒Google、Apple、Pfizer、微軟，令全世界仿效之時，中文或可以成為世界學術語言。肥仔K話日本教育部計劃在2020年開始，日本小學三年班就要教英語（現時在中一開始），中文要打破英語霸權呀，有待時日。</p></body></html>