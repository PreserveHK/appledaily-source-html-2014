<html><header><meta charset="utf-8"><title>體壇拾趣︰3弟着火勇士12連勝</title></header><body><h1>體壇拾趣︰<br>3弟着火勇士12連勝</h1><p>勇士繼續勇！開季順風順水、已經刷新好多紀錄嘅勇士，上周六作客贏埋公牛112:102，錄得破隊史嘅12連勝，賽後更以17勝2負、勝率近9成嘅佳績，鞏固聯盟1哥之位。<br>勇士有「Splash Brothers」供應超強3分雨就係人都知，但今場輪到前鋒祖蒙特格連爆seed，3分波13射7中，睇怕史堤芬居里同K湯遜要招攬佢做「3弟」喇。格連全場射入31分，創下個人職業得分紀錄，但佢賽後受訪時都好識做，點名數晒交過助攻畀佢嘅隊友，又話自己今場有咁好表現都係多得班隊友。贏埋今場，勇士已經強勢累積12連勝，難怪格連豪言：「我哋仲有大把貨，有排都未乾塘呀。」至於首次以教練身份返聯合中心比賽、賽前仲趁機同當年戰友柏賓吹水敍舊嘅勇士教練卡爾，就以「fun」嚟形容今場勝利。</p><p>路斯T裇發聲「冇好報」</p><p>至於主隊嘅戴歷路斯賽前着上有「我唞唔到氣」印字嘅熱身T-shirt，抗議使用過份武力令黑人小販加納（Eric Garner）窒息而死嘅美國白人警員不獲起訴，得到唔少人讚賞；但佢今場波表現麻麻，命中率唔夠兩成，只係貢獻9分同6個助攻。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>