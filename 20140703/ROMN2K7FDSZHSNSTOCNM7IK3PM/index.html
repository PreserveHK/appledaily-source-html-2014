<html><header><meta charset="utf-8"><title>森巴嘉年華：紅軍粉赴巴西撐謝四台妹：世盃超棒</title></header><body><h1>森巴嘉年華：紅軍粉赴巴西撐謝四<br>台妹：世盃超棒</h1><p>女生闖巴西睇世盃好危險？專業球迷邢瑄玶（Roxan）肯定冇呢個感覺。台妹Roxan係利物浦中文官網主編，目前喺上海利物浦足球俱樂部辦事處做嘢，早前就參加咗由德國啤酒商所舉辦嘅世界盃之旅，現場為最愛嘅英格蘭隊長謝拉特打氣；最後英軍零勝出局，Roxan都依然認為呢次世盃之旅畢生難忘，仲畀咗唔少睇波貼士女球迷㖭。<br>由98世界盃開始睇波嘅Roxan，今次有機會去巴西幫英軍打氣，之前開心到幾晚都瞓唔着。今次旅程有人「包起」，Roxan就話除咗風褸應付溫差同埋冷風，同博主場球迷好感嘅黃衫外，冇乜嘢要準備。只係要捱近30個鐘機程，同埋11個鐘嘅時差，終於喺上月18號飛抵巴西薩爾瓦多。一行人抵達時已經錯過咗英軍第一場點輸畀意大利。<br>由於旅程冇包波飛，心急如焚嘅Roxan第2日就同團友，齊齊搵酒吧睇英格蘭對烏拉圭；英軍喺亞洲地區好紅，不過去到巴西就爭得遠。</p><p>俾「蘇牙」K.O.最無奈</p><p>Roxan話當地人都係幫烏拉圭打氣，原因竟然係大家都講西班牙話！而佢同團友落足力打氣，希望謝四嘅世盃路可以走遠啲，可惜世事豈能盡如人意，竟然俾「蘇牙」（蘇亞雷斯喺中台嘅綽號）以天神姿態K.O.咗。Roxan話一齊睇波嘅英國人都對隊波冇期待，話呢隻「三貓軍團」要多幾年先成熟。Roxan補充，巴西餐廳多數食肉，睇波時邊睇邊食，一晚食嘅幾乎等於一個月份量，女仔嚟到記住忍口！</p><p>忍住眼淚再撲飛</p><p>第3日Roxan已經冇乜心機，再次去到酒吧睇意大利對哥斯達黎加。英軍當時形勢危急，要意大利贏波先有一線生機。可惜最後哥斯達黎加贏埋，之後嘅事大家都知道啦。心碎嘅Roxan忍住眼淚，同團友去埋最後一站，包車去新水源球場搵飛，睇法國鬥瑞士。Roxan提大家冇飛唔緊要，因為街頭好多人兜售唔同場次嘅門票，結果佢哋一行6人格晒價，就用50歐元一張飛嘅價錢入手，幾抵玩。<br>可能上天見Roxan嘅英軍冇希望，就畀佢睇番呢場世盃暫時最多波入嘅比賽，最後法國以5:2怒炒瑞士；Roxan賽後梗係大讚同係效力利記嘅馬馬度沙高，希望佢可以代謝四捧盃！Roxan最後補充，話今次世盃之旅只係一個星期，英格蘭最後又零勝出局，就連「蘇牙」亦因為咬人被罰停賽，不過世盃體驗係「超棒的」，仲話各位女生有機會一定要試！</p><p>識睇　一定睇蘋果嘅足動世盃：<br> http://worldcup2014.appledaily.com/  </p></body></html>