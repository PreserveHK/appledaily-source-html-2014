<html><header><meta charset="utf-8"><title>魚樂無窮：小米概念股點止通達 - 唐牛</title></header><body><h1>魚樂無窮：小米概念股點止通達 - 唐牛</h1><p>小米手機令米粉着魔，上月紅米首次在港接受網購，限量一萬部，結果不足一分鐘便售罄，以「秒殺」形容絕不為過。由於小米未有上市，投資者一直以來都在尋找小米概念股。小米創辦人雷軍，同為金山軟件（3888）董事長，加上網遊概念熱爆，金山軟件屢創新高可謂理所當然。<br>手機零件供應商通達（698）日前宣佈，奪得小米定單。雙方將會展開長遠策略性夥伴關係，探索其他產品發展方向，包括其4G鐳射直接成型天線技術等，消息刺激通達單日炒高16%。通達現價PE 12倍，息率接近3厘，以近日科網股瘋狂程度計，相信通達仲有排炒。</p><p>要數小米概念股，其實仲有隻時捷（1184）。時捷主要經銷電子元件及半導體產品，有逾30年歷史，屬業界老行尊，所以連小米在內嘅手機內地知名品牌，都係佢嘅客仔。去年上半年銷售48億銀，按年增長77%，破盡紀錄，完全食正智能手機同平板電腦熱潮；盈利更大升1.3倍至7,066萬銀，相當於2012年全年盈利近八成，發盈喜只係時間問題。時捷亦以「LIM光移動」品牌，染指一站式LED照明系統方案，連環保概念都有，夠晒sexy！現價年度化市盈率僅7.7倍，兼有近5厘息墊底，點秤都值博。</p><p>唐牛</p><p>足本收睇《亂噏24》x卓韻芝；跟住有錢國偉陪你夜蒲！<br>周一至周五《亂噏24》約定你： http://bit.ly/appletalk24  </p></body></html>