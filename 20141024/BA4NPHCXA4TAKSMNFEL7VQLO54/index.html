<html><header><meta charset="utf-8"><title>隔牆有耳：敖暉BB咬損手親密戰友周永康嗌心痛 - 李八方</title></header><body><h1>隔牆有耳：敖暉BB咬損手<br>親密戰友周永康嗌心痛 - 李八方</h1><p>以下嘅新聞報道，Alexter嘅粉絲們，必定令到大家心思思。話說社民連黃浩銘噚日喺《壹錘定音》爆料，話外表看似好硬淨嘅男神岑敖暉（Lester），其實一緊張就會咬手指，「咬到成隻手爛晒，佢有佢緊張都憂慮嘅地方」。至於周永康（Alex）啦，最近則疲態盡露，好易就瞓着咯！</p><p>對話期間摸面頂癮</p><p>八方噚日特登搵咗Lester嘅「好友」Alex，佢證實岑一緊張，就會咬手指，成日咬到雙手手指同虎口位流血，識佢咁耐都係咁㗎嘞，唔係最近先特別嚴重嘅。周永康仲好似Lester心裏嗰條蟲咁，話當日對話直播期間，Lester其實非常緊張，一想咬手就惟有摸面，作為佢嘅親密戰友，Alex都話非常心痛。<br>而越戰越勇鬚根畢露嘅Alex，前日上商台接受陳志雲訪問時，獲對方悉心照顧。志雲大師趁佢到訪，邀請佢試食藝人陳敏芝新餅店嘅產品，Alex就揸住志雲大師最like嘅黑松露菌味道曲奇，同志雲大師合照。唔知Lester會唔會睇到咬手指呢？</p><p>李八方<br>mailto:pf_lee@appledaily.com</p></body></html>