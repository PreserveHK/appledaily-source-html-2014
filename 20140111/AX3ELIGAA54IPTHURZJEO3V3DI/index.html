<html><header><meta charset="utf-8"><title>邵音音難忘舊老闆細心</title></header><body><h1>邵音音難忘舊老闆細心</h1><p>邵逸夫（六叔）昨日火化，當年他栽培過的邵氏女星均不捨這位慈祥長輩，邵音音回憶曾隨六叔出席印度影展，還細述他細心的一面，她昨在電話說：「嗰次我同余莎莉跟六叔一齊坐頭等艙，我哋冇食飛機餐嘅麵包，六叔就叫我哋連牛油同麵包放入手袋，佢話萬一到埗啲食物唔啱，我哋都唔會餓親。」<br>惠英紅82年憑邵氏電影《長輩》成為第一屆金像獎影后，她昨也說：「六叔好鍾意睇戲，佢想我哋演技有進步，邵氏有佢哋試片間，六叔成日會邀請我哋一齊去睇，等我哋吸收多啲，演技都會有改進。」<br>至於馬海倫當年16歲加入邵氏，她最記得六叔很守時，她昨在電話說：「六叔試過帶我哋去韓國、日本同柬埔寨出席影展，同行仲有六嬸、六叔嘅三哥同三嬸，我哋最怕係六叔，佢好守時，唔准遲到。」馬海倫又謂早年會跟李麗華到六叔家作客晚飯：「六叔開飯必要睇戲，佢家私人影院好似迷你戲院，佢好鍾意放映以前邵氏電影畀我哋睇，一邊食一邊品評。」她也難忘六叔有時會送她飯後果：「有時佢訂到上海嘅水蜜桃，會分畀我哋拎返屋企。」<br>採訪：比華利</p><p>戲裡戲外，話題最強，立即收睇《動戲場》:<br> http://hk.movies.nextmedia.com/extra/list/  </p></body></html>