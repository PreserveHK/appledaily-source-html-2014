<html><header><meta charset="utf-8"><title>中環在線：長實執董劃一加薪5%和黃打工皇帝霍建寧袋1.9億 - 李華華</title></header><body><h1>中環在線：長實執董劃一加薪5%<br>和黃打工皇帝霍建寧袋1.9億 - 李華華</h1><p>多間大企業呢兩年都係平均加薪4%至5%，估唔到長和系主席「超人」李嘉誠都用呢套。根據最新年報，唔計超人，長實（001）七名執行董事舊年劃一加薪5%，包括「小超人」李澤鉅。<br>而做開「打工皇帝」嘅和黃（013）大班霍建寧亦都係加薪5%，咁佢嘅5%當然唔同普通打工仔嘅5%喇，佢舊年袋近1.9億元呀。</p><p>小超人唔例外</p><p>香港舊年全年平均通脹4.3%，長實一班執董包括小超人加薪5%，多過通脹，表面好似唔錯，其實可能要打手板，事關睇番資料，長實七名執董2012年加薪幅度介乎5.2%至9.8%，2011年仲介乎5.4%至15%，可見老闆超人往年加人工手鬆好多。<br>長實舊年賣樓只得20億元，但核心盈利仍然可以增長26%，賺179億元，優於市場預期，一班執董只係劃一加薪5%，加幅明顯保守。唔通超人預計今年地產市道一般，所以唔可以咁豪爽？<br>至於「打工皇帝」霍建寧，雖然話舊年幫手將港燈（2638）分拆上市，但都係加薪5%，主要係酌情花紅加5.2%，有1.75億元，加埋底薪同其他，全年袋1.88億元。另外三位和黃執董周胡慕芳、陸法蘭同埋黎啟明就加薪唔夠3%。<br>超人當然又係只收長實5,000大元袍金，不過大家唔好忘記佢有巨額股息收，股息又唔使交稅，唔好講中期同末期息，淨係和黃最近減持屈臣氏股權，超人會收到超過70億特別股息，佢仲話唔係一件事㖭呀！<br><br>李華華<br>mailto:LiWaWa@AppleDaily.com</p><p>趙國雄</p><p>薪金：2,861萬<br>加幅：5%</p><p>葉德銓</p><p>薪金：2,723萬<br>加幅：5.3%</p><p>霍建寧</p><p>薪金：1.88億<br>加幅：4.9%</p><p>吳佳慶</p><p>薪金：2,981萬<br>加幅：5%</p><p>甘慶林</p><p>薪金：2,236萬<br>加幅：5%</p></body></html>