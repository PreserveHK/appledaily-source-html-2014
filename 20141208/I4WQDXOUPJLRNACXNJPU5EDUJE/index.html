<html><header><meta charset="utf-8"><title>魚樂無窮：醒目錢要跟惠理基金 - 唐牛</title></header><body><h1>魚樂無窮：醒目錢要跟惠理基金 - 唐牛</h1><p>美股再創新高你知唔知？相信各股友包括表叔在內，關心嘅只有內地股市，睇番上周五嘅表現，上證先試衝三千再急插，當大家以為派對玩完，佢又倒升收市，刺激過玩跳樓機。傳出嘅利淡消息不外乎證券行收緊孖展，阿爺出口術叫大家冷靜啲，唐牛嘅想法就簡單得多，獲利回吐，大漲小回格局。<br>不過升咗咁多，再盲衝金融股未必再有肉食，不如諗下仲有乜嘢落後受惠股好過。A股旺場，保險股暴漲，因為佢哋揸住好多A股，咁基金公司都應該掂喎，唔使周圍去搵喇，立刻飛身掃入惠理基金（806）啦。</p><p>一個月未夠翻一番</p><p>佢哋10月搞咗隻A股基金，11月初開始有億零人仔資產，咦咪住，當時上證都仲係二千三、四，咁即係低位執咗平貨喎，截至上星期四，資產已衝破3億元人仔，一個月都未夠就已經翻一番，證明有新水流入，持股亦都水漲船高。<br>今年惠理表現麻麻，年頭六皮，去到11月都仲係，不過上星期忽然一棍抽上，似乎有醒目錢buy佢個A股概念，現價亦唔貴，唐牛都跟buy。惠理個歷史高位8.56喺2010年尾創下，當時上證3200點，恒指24900點，點睇惠理都應該要見八字頭，跟buy都唔夠，要strong buy！</p><p>唐牛<br> https://www.facebook.com/tongcow88 </p></body></html>