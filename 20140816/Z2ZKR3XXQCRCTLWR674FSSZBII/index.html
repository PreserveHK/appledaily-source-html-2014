<html><header><meta charset="utf-8"><title>領隊收風：推富咸「大」做見面禮 - 本地職業領隊</title></header><body><h1>領隊收風：<br>推富咸「大」做見面禮 - 本地職業領隊</h1><p>加入咗本地波呢個大家庭30幾年，由青訓教練做起，到職業領隊，本地球圈嘅變遷，都唔知見過幾多，圈中朋友真係多到自己都數唔晒。每年暑假，都係我哋呢個職位最忙嘅日子，球員去留、簽新合約、服裝贊助等，自然係暑假嘅重點工作。</p><p>回歸前請英兵最easy</p><p>仲有，請外援！工作證申請就係一門學問。早幾日喺波總撞到「大廟隊」嘅四眼哥，揸住一大叠文件，個樣勁煩惱。八卦嘅我見到四眼哥咁煩，當然問吓有咩幫到佢啦。四眼哥即刻攞張紙出嚟問：「咩入境處要成12份文件咁多先可以申請工作證㗎？」我睇完佢張列表即刻畀隻手指公佢，仲讚佢一定搵咗人指路。<br>講開工作證，所有非本地球員通通要去入境處申請。有樣嘢唔知老球迷有冇印象，回歸前本地球隊好多時請英國兵，點解呢？除咗因為英文易溝通，更重要係未回歸前，佢哋揸英國護照來港，可以隨時開工，唔使申請工作證，而且攞轉會紙都易好多。<br>提起英國波，其實喺香港嘅外援或本地兵，好多時都會喺馬會玩吓外國波仔，我都見過啲巴西球員打完電話返老家，問完狀態先去投注站，查實一百幾十玩吓，增加睇波趣味亦唔錯嘅。今晚就有場英冠心水。有英國朋友話今屆富咸人腳唔錯，攻力幾好，但我話佢哋後防仲喺好水皮箒，佢即刻答我：「咁就啱！入得失得仲唔入球大？」富咸對米禾爾入球「大」，希望送畀老友做見面禮！<br>文：本地職業領隊<br>耳聽八方　專收好料</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>