<html><header><meta charset="utf-8"><title>隔牆有耳：唔要竹葉要蘋果熊貓偷襲壹傳媒 - 李八方</title></header><body><h1>隔牆有耳：唔要竹葉要蘋果<br>熊貓偷襲壹傳媒 - 李八方</h1><p>國寶突襲傳媒機構！宣傳保育嘅1,600隻熊貓由上星期開始，去香港唔同景點快閃，但原來有部份「熊出沒地點」一直保密，繼深水埗明哥嘅愛心飯堂後，噚日仲去咗探幾個傳媒機構，第一站就係深入位於將軍澳堆填區嘅《蘋果日報》嘞！壹傳媒大樓2樓中庭花園同樓梯，一下子放滿123隻萌爆熊貓。</p><p>唔知熊貓大軍係咪太懶瞓呢，佢哋較原定時間遲咗一個鐘左右、即約午飯時間駕到。話就話係秘密到訪，但果然係隔牆有耳，唔少同事收到風，等候熊貓光臨期間，不時有人走去中庭裝裝吓，連平日唔使咁早開工嘅部門，都有人一早返到公司霸頭位影相。<br>萬眾期待，載住熊貓嘅貨車終於到埗，一隻隻熊貓由工作人員陪住上到中庭，搵個靚位擺好甫士影相，但一眾同事見到熊貓即刻失控，個個爭住同佢哋selfie，攝影師想影張淨係得熊貓嘅靚相，真係難度10分。拍攝期間，有同事忍唔住高呼：「好彩今日有返工！」<br></p><p>晏晝換水手look搭小輪
</p><p>逗留大概一個鐘後，一隻隻熊貓輪住同大家講拜拜，當工作人員帶走最尾一隻熊貓時，回頭一睇，原先堆人已經全部消失，原來真正快閃嘅係八方一班同事。熊貓大軍噚日又去咗搭天星小輪欣賞維港兩岸風景，其中一隻熊貓仲戴咗船員頂帽，同拎住個水泡，一副水手look。<br><br>李八方<br> http://pf_lee@appledaily.com </p><p>【622公投　我撐普選】 毅行直播<br>流動版網頁︰ http://622popvote.appledaily.com <br></p></body></html>