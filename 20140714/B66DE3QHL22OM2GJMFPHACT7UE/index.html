<html><header><meta charset="utf-8"><title>林奕華梁祝恨嫁 - 左丁山</title></header><body><h1>林奕華梁祝恨嫁 - 左丁山</h1><p>飯局上坐在林奕華旁邊，左丁山死性不改，第一次見面，開口便問他是那一間大學畢業的？以前未見過佢，但在報章上睇佢寫嘅文化評論、電視電影評論，知此君肚裏大把墨水，讀書不少，想來係喺大學讀文學院出身之人啦。點知林奕華答：「我冇資格讀大學，我係女校男生，喺玫瑰崗讀文科，會考之後就入咗無綫電視做編劇㗎嘞！」左丁山為之愕然，中學畢業生有此文化修養，必然係苦學自學成功之人，值得尊重尊敬，公關大姐大喝住左丁山話：「林奕華係天才嚟㗎，佢十五歲嘅時候已經寫作做TVB兼職編劇嘞。」<br>左丁山有此一問，亦因為自己認識好多位新亞書院1990年嘅新聞系畢業生，例如區家麟、區麗雅、汪凡、羅玉萍、吳貴亨、江岸綠、林一紅、程美寶、胡美寶、劉礎元、李志華等等。1990新聞系畢業生有一位就係叫做林奕華，與天才編劇林奕華同名同姓。<br>林奕華今年一月曾在葵青劇院推出舞台劇「恨嫁家族」，五月推出音樂劇「梁祝的繼承者們」，皆叫好叫座，不少劇評大讚。為咗滿足心願要在香港文化地標──尖沙嘴文化中心上演佢嘅傑作，不惜冒極大財政風險，用盡私己儲蓄，再向朋友借錢，再度製作呢兩套劇，7月18至7月20日先演出四場「梁祝的繼承者們」，梁祝只是借名義一用，實情是描述藝術學院學生對自己與未來的憧憬和想像，十場景致盡在學院，主題為「我是誰」及「甚麼是藝術」，有18首歌，全由林奕華填詞，編舞由曾在香港及法國拿取編舞獎的伍宇烈。<br>舞台劇「恨嫁家族」則在7月25日至7月27日公演四場，由黃詠詩編劇，今次重演特邀曾獲香港舞台劇最佳男主角獎（喜劇/鬧劇類）的梁祖堯參與演出，劇情描述現代女性對嫁、恨嫁、嫁了又恨，「我恨故我嫁」，「我嫁故我恨」的複雜萬分的情緒與理性的搏鬥。同林奕華傾偈，幾分鐘後就發現大家係不同時代人物，左丁山睇劇，仍停留「說故事一代」，林奕華就係21世紀講意識、性格、身份嘅3D立體一代，充滿新文化活力魅力！香港有林奕華呢類人，邊個敢話香港創意工業不能起飛呀！</p></body></html>