<html><header><meta charset="utf-8"><title>Barbie拖的水呂頌賢甜蜜掃街</title></header><body><h1>Barbie拖的水呂頌賢甜蜜掃街</h1><p>【中環】寸嘴Barbie夏尉喻早前扮美人魚Rap歌出位，事業稍有起色，愛情同樣得意，前日中午趁住聖誕假，十指緊扣男友中環拍拖，兩人行完街又孖咇返歸。<br>前日下午3點幾，記者喺中環置地廣場發現着住搶眼花花短褲、長靴晒腿嘅寸嘴Barbie，無懼氣溫急降，拖實戴着鴨嘴帽嘅皮褸男友，對方年約30歲，貌似呂頌賢，兩鬢更留咗大的水。寸嘴Barbie拖實「的水呂頌賢」往三樓嘅餐廳high tea，就算餐廳旺場大排長龍，兩人都耐心等候，寸嘴Barbie其間仲同男友玩自拍，男友就溫柔為女友掃膊頭，寸嘴Barbie面上即時流露冧爆笑容。大約等咗45分鐘，佢哋獲店員安排就座，寸嘴Barbie懶理儀態，擘大口開懷大嚼。</p><p>行路風騷扭臀</p><p>兩人食飽埋單，下一站就行到ifc行街，全程拖到實，從寸嘴Barbie背影睇到她行路時風騷扭臀，佢哋先後行咗Zara同Apple Store，一直齋睇冇買，寸嘴Barbie樂得做跟得女友。由於未有斬獲，結果佢哋再折返皇后大道中嘅Zara旗艦店再逛，的水呂頌賢仍然冇心水。</p><p>到天色轉暗，的水呂頌賢拖住寸嘴Barbie經蘭桂坊去搭巴士，佢哋喺巴士上面都有傾有講，到達西半山就落車步行回家，寸嘴Barbie最近搬往北角，估計佢前晚係跟男友返屋企繼續溫馨過節。<br>採訪、攝影：李志明、潘冠恩、吳耀輝</p></body></html>