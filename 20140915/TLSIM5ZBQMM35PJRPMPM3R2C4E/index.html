<html><header><meta charset="utf-8"><title>異動空間：跟紅頂白撐融創 - 魏力</title></header><body><h1>異動空間：跟紅頂白撐融創 - 魏力</h1><p>上周五全城搶新iPhone，三點後連個市都靜晒，彭博數據顯示，3點至3點45分，港股僅得60億元成交，有朋友公司所有trader唔落盤，集中精神搶機；某銀行由於太多公司職員狂refresh網頁，癱瘓埋公司個網絡，trader想幫個客落盤都做唔到，認真誇張！魏力好彩訂到幾部，即管睇吓可否發個橫財！<br>個市連隊六日，銀行界消息指，係因為大戶沽貨班資回朝，認購「勁抵買」嘅阿里巴巴，如果屬實則後市應當樂觀，因為本周五（19日）掛牌後，認購落空的資金應會重投港股。假如阿里上市後熱炒，不排除大戶會翻兜騰訊（700）追落後，觀乎騰訊跌至120蚊已見支持，散戶有買宜趁手。此外，滬港通概念股仍有氣勢，山東墨龍（568）蓄勢破頂，京城機電（187）創新高，後市毋須睇得太淡。<br>內房股強弱懸殊，跟紅頂白是硬道理，基金愛股合景泰富（1813）率先破頂，下隻應該到融創中國（1918）。高盛上周出報告，目標價大升46%至9.2元，現價買仍有40%水位。高盛認為，內地逐步放鬆限購令，有助融創貨如輪轉，紓緩資金壓力，加上銷售跑贏同業，值得吸納。</p><p>魏力<br> http://www.facebook.com/2012jason </p></body></html>