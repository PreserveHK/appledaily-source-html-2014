<html><header><meta charset="utf-8"><title>【燈神變死神】網民製「死神奇蹟」大電影　大埔LuLu都笑咗</title></header><body><h1>【燈神變死神】網民製「死神奇蹟」大電影　大埔LuLu都笑咗</h1><p>大埔LuLu，唔使多介紹啦，係人都知，佢嘅(死神)事跡係橫跨體育界，無論係籃球抑或足球，只要有佢「燈一燈」，球員甚至係球隊，都可以好似遇上「死亡筆記」咁...<br><br>有網民就直頭為佢整咗條短片，叫做《【死神Lulu】史詩式成燈之路大電影!》，入面講佢只要著起任何嘅衫、定係撐任何嘅人，對方都唔會有好結果，Hello Kitty、籃球員、明星、日本足球隊，就連警察都冇一倖免...<br><br>最後香港政府仲要出動「防暴警察」，點解？原來係要阻止LuLu著衫，就連戰機坦克都出動埋，而LuLu亦作最後一擊，除咗件衫，露出一件印有「I LOVE HK」嘅背心，最後連香港都陸沉咗...Hong Kong is dying...<br><br>LuLu都因為網民瘋傳而睇到條片，仲share喺自己fb專頁，話：「有冇搞錯，講到我咁，勁好笑! 我自己都睇到o係街大笑咗出來。二次創作真係好正。下次預埋我。」<br><br>嗱，條片仲有壓軸亮點，卡通裡面個LuLu喺最後話「究竟我呢種能力點樣可以幫到人呢？」，條片就叫網民「話俾我哋知」，呢次網民就好齊心喇，個個都話「著689嘅衫！」、「著梁振英上身」又有網民話「著李偲嫣件衫！」﹑「著TVB衫」，唔通真係覺得現實狀況冇辦法改變，要靠網上、甚至LuLu先可以幫大家出一口氣？</p><p>識睇 一定睇蘋果嘅足動世盃： <br> http://worldcup2014.appledaily.com/ </p></body></html>