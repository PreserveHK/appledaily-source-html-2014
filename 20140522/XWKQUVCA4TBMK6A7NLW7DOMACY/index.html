<html><header><meta charset="utf-8"><title>Prof J財技特訓班：舜宇有力翻炒 - 徐燦傑</title></header><body><h1>Prof J財技特訓班：舜宇有力翻炒 - 徐燦傑</h1><p>科技股喺3月左右同高位Kiss Goodbye後，累跌差唔多三成。不過，揀股最緊要有動力，隻舜宇光學（2382）由上年5月高位11.78元，反覆落到今年最低喺2月時嘅6.1元，差唔多冇咗一半，當時大摩仲將佢嘅評級調低到減持。</p><p>技術升呢　泊到好碼頭</p><p>不過，其後公佈咗2013年嘅業績，又平地一聲雷大升，皆因賺多咗，技術又提升，仲不斷搵嘢搞，泊番個大碼頭。<br>1.啱啱年尾時買入咗柯尼卡光學（上海）嘅生產設施、機器及軟件，而合約講明可利用母公司Konica Minolta Inc.嘅所有有關許可技術專利同銷售到全世界，好明顯公司要擴大現有產品組合，同提高市佔率。<br>2.到1月中時又宣佈收購以色列3D圖像處理公司Mantis Vision，其實連Google Map都開始引用3D技術，Prof J都相信呢個係未來嘅趨勢，因為我哋係番唔到轉頭，並廣泛地應用於日常生活中。<br>3.佢更加將三維體感互動控制器，量產出貨給美國公司Leap Motion Inc.，並實現咗一億元人仔以上銷售。<br> 4.Google之前宣佈搞個Project Tango，就係研發一部加入咗特製嘅視覺處理器和景深感應器嘅智慧手機，等用家記錄時，可feel到當其時周遭環境，相信會係另一個潮流。而呢個project只邀請咗十數個夥伴參與，舜宇係其中一間亞洲上市公司。<br>當然，技術要有番咁上下，人哋先會搵你做partner，證明舜宇嘅技術已經係一流水平。舊年又成為咗三星供應商之一，iPhone 6又話會第三季推出，相信又啱時候再炒過。<br>睇番份年報，雖然毛利率下跌，但貿易應收款項及存貨周轉日數改善咗，帶動整個周轉日數顯著縮短，資金回籠快咗；舊年又成功配售（配售價8.06元）同集資咗7億幾，手頭現金充足。<br>以配售價為期望入市位，跌穿7.88元就忍着淚說Goodbye，一齊徐時出擊！</p><p>徐燦傑<br>中國銀河國際財富管理主管<br>本欄逢周四刊出</p></body></html>