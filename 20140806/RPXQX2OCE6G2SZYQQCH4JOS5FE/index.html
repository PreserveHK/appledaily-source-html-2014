<html><header><meta charset="utf-8"><title>零宣傳11場紅館騷秒殺棟篤男神黃子華　勁袋3000萬</title></header><body><h1>零宣傳11場紅館騷秒殺<br>棟篤男神黃子華　勁袋3000萬</h1><p>下月踏入54歲的棟篤男神黃子華，將於10月三度強攻紅館舉行棟篤笑，事隔兩年千呼萬喚再開騷的子華，在淡市兼零宣傳下依然狂爆，秒殺11場門票，勁賺3千萬袋袋平安；市面一票難求，網上出現如飄雪般的黃牛炒飛潮，$580貴飛連手續費竟喪炒至$4,484，黃子華慨嘆：「香港人已經飽受炒樓之苦，連飛都炒好無奈！」</p><p>棟篤男神黃子華入行20年，90年於尖沙嘴文化中心舉行處男棟篤笑《娛樂圈血肉史》，單拖在台上講笑話打響名堂，之後連續多年在伊館開騷放笑彈，因言詞抵死啜核諷刺時弊，加上腦筋急轉彎反應快，大受觀眾歡迎。<br>子華4年前首踏紅館舉行8場《娛樂圈血肉史2》，前年再攻紅館連開10場《洗燥》，今年10月則三度佔領紅館舉行11場《唔黐線 唔正常》，破了自己在紅館的場數紀錄。近年能在紅館開10場以上騷，只有張學友、陳奕迅、容祖兒、左麟右李等一線藝人，可見子華的男神魅力已與天王天后並駕齊驅。</p><p>黃牛炒到4千5</p><p>由於子華兼任老闆負責主辦，11場騷門票總收益加廣告冠名贊助高達3,730萬，扣除紅館抽佣和製作費等支出，保守估計子華於香港站已淨袋近3,000萬，之後他還會舉行巡演，包括10月澳門、11月紐約、三藩市、洛杉磯、溫哥華、多倫多，並會推出DVD，總收入非常和味。<br>本來只開9場的子華在零宣傳下，內部訂飛已嚴重超額爆棚，未公開發售已兩次加場共開11場，而門票於上周五公開發售，短短一日已全被秒殺，各票站都貼出「黃子華全部售罄」告示，本報昨登上城市電腦售票網瀏覽，雖然顯示每場都有少量門票發售，但進入網頁卻發現只是輪椅位。由於一票難求，網上紛紛湧現黃牛炒飛潮，本報發現最貴的$580門票，竟被喪炒至$3,899，還要另加$585手續費，叫價總共$4,484才買到一張飛，炒貴近8倍十分誇張。</p><p>冇檔期再加場</p><p>子華昨接受本報電話訪問，對於零宣傳下門票狂爆供不應求，問會否加場？他說：「當然好開心反應咁好，海報寫咗絕不加場，亦都冇期加，自己呢個時間閉關籌備棟篤笑。」對於網上出現炒飛潮，子華慨嘆：「好唔喜歡呢個現象，唔想fans付出高價買飛，香港人已經飽受炒樓之苦，連飛都炒好無奈！」他的經理人May就表示：「子華本來想開9場，因為信用卡訂飛反應好，決定加2場，11場門票公開發售一個下午已經沽清。」<br>因為子華冇期加場，fans被迫在網上搵炒飛，紛紛開帖「跪求黃子華棟篤笑飛」、「可唔可以出讓黃子華棟篤笑門票2張畀小弟？我約咗女神睇，買唔到飛真係要跪玻璃都似。」有網友更直擊8月1日公開發售情況，並留言：「排咗一晚通宵，戶外餵蚊10個鐘買到」、「今年仲有好多強國人衝住子華個朵搶埋一份飛」、「我嗰邊有啲南亞黃牛黨噚日下午已經排隊，我6點鐘排已經係第40個」、「黐線！屯門大會堂應該有200人排緊。」<br>採訪：鍾國仁<br>攝影：王連連</p></body></html>