<html><header><meta charset="utf-8"><title>魚樂無窮：威發落鑊的三大理由 - 唐牛</title></header><body><h1>魚樂無窮：威發落鑊的三大理由 - 唐牛</h1><p>美股老牛開始腳軟，道指不足兩周連穿萬六、萬五兩關，散棚速度驚人。十年期美債息曾跌穿2厘，油價跌近80美元，反映美股明顯轉調，由原先炒復蘇轉為炒衰退。儲局即將結束量寬，但數據突然轉差，加息可能又要押後，在這個真空期（退市後加息前），任何一個數據都可以令股市翻天覆地。</p><p>大股東增持　有權炒上</p><p>港股相對硬淨，一來之前未有跟足美股升，二來有阿爺撐住，恒指會否再一次由憧憬破頂，變成大型上落市，即將啟動嘅滬港通係關鍵。A股沉寂多年，滬港通令市場進一步開放，根據供求關係，理應利好，但內地經濟增長力度大不如前，如今保七亦開始有難度，究竟邊度力量大啲，真係炒過先知。<br>昨日廿大升幅榜中，當中不乏8字頭股仔，部份市值連1億銀都唔夠，擺明靠銀彈攻勢挾高，屬主板股嘅威發（765）市值不足3億銀，加上業績轉佳及大股東密密增持，炒上理據更足。<br>威發主要產銷玩具、精品及裝飾品。中期業績扭虧為盈賺110萬銀，較去年同期蝕近千萬大幅好轉，主要受惠投資套現收益及公平值變動。事實上，公司毛利及收益同時有增長，下半年屬傳統旺季，業績可看高一線。大股東潘少忠近日連番增持，作價介乎0.86至0.91元，與現價0.92元差幾個價位。最新市值2.7億銀，連殼價都未夠，呢隻有盈利、有現金揸手嘅股仔，相信喺波動市況下，好快會有聰明資金盯上。<br><br>唐　牛<br> https://www.facebook.com/tongcow88 </p></body></html>