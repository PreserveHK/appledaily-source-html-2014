<html><header><meta charset="utf-8"><title>中國紅酒 - 左丁山</title></header><body><h1>中國紅酒 - 左丁山</h1><p>今年的中秋月餅似乎銷路極好，各大牌子月餅紛紛加價，令愛吃月餅嘅左丁山第一次覺得月餅真係幾貴吓，半島嘉麟樓奶黃月餅傳言炒到五百蚊一盒，嚇親人，前幾日中環中心嗰間「大班」麵包西餅店，一連五日早上唔賣麵包（如雞尾包等），理由係店內廚房嘅人手要集中做冰皮月餅喎，此乃該店開店以來第一次早上停賣麵包，可見冰皮月餅生意之好。<br>但應節紅酒就銷路麻麻啫。退休銀行家、專欄作家張總每年秋季，例必來港教書一個學期，今年除咗仍然在城大EMBA教半科（與法國籍銀行信貸評級專家合教）銀行學外，還應中文大學酒店學院之邀，向酒店系學生開授一科「紅酒學」。左丁山聞訊，即刻捉住佢到九月份之校友午餐會演講，張總揀嘅題目係「紅酒新世界」。佢話每年一度，八月份例必在巴黎小住，兼到意大利試紅酒，發覺一隻Barbaresco （D.O.C.G.）幾唔錯，售價近一千二百港元，值得推薦。回港後為新課程準備材料，花咗幾日在中環行酒窖，發覺紅酒價格可以打折又打折，係近年來最便宜嘅價格，原因似與內地打貪有關。張總退休後，在上海長居，對內地情況所知甚詳，已知內地大款、富豪不敢大手買入高級紅酒送禮，自奉亦好克制，故此高價紅酒市場在內地進入冰封時期，在香港嘅靚酒，難以轉口進入內地，有乜辦法唔割價求售吖。<br>不過長期嚟講，中國會成為世界第一紅酒大國，現時在山東、東北、寧夏一帶，已有近二百萬畝土地轉化為葡萄園。氣候、土壤皆適宜，可以種出媲美波爾多葡萄嘅，係銀川附近嘅賀蘭山海拔一千公尺嘅東麓地段，已有小型酒莊進駐，每年產量只有五萬樽，是為中國紅酒珍品，張總特別推薦「2009年賀蘭晴雪加貝蘭特別珍藏」，市面上很難買得到，張總在上海搜尋到一樽，與法國友人品嚐，讚賞不已；英國著名酒評家Jancis Robinson（牛津畢業生，主修哲學及數學）對「2009年賀蘭晴雪加貝蘭特別珍藏」更加誇讚。但以事論事，中國的葡萄樹樹齡尚淺，若要生產大量真正一級紅酒與歐洲紅酒國家競爭，還要多等二三十年，現在中國每年紅酒消耗總量是十八億五千多萬樽，已超越法國的18億樽，世界第一，但中國人口遠超法國，人均耗量只是1.4公升，低於法國人的每年52公升（香港是4.5公升），即係話中國紅酒市場大有增長空間，故此歐洲酒莊紛紛到中國搶灘！</p></body></html>