<html><header><meta charset="utf-8"><title>中環在線：幸運星醒你靚冧巴 - 李華華</title></header><body><h1>中環在線：幸運星醒你靚冧巴 - 李華華</h1><p>「你買咗未？」呢幾日人人都講緊頭獎彩金1.5億元嘅六合彩，事關香港史上最高彩金嘅六合彩明晚攪珠，華華搵嚟六位有福氣或行運嘅財金界名人，各人揀個靚冧巴，夾出一組「財金幸運注」，幫大家10蚊就可以買晒六人嘅運氣，值博率夠晒高。<br>兩次抗癌都大步檻過嘅曹仁超（曹Sir）必有後福，佢揀電盈（008）上市編號「8」，話係佢嘅幸運號碼，因電盈老闆李澤楷帶挈佢提早退休，意指2006年佢將手上《信報》持股悉售予李澤楷，套現一大筆。</p><p>黃國英揀49　貪少人買</p><p>一臉正氣嘅恒生（011）執董馮孝忠就揀「23」，原來佢欣賞既勤力又有運氣嘅「萬人迷」碧咸，碧咸以前就係着23號球衣。<br>畀開股票冧巴嘅股評人一樣有心水。「沈大師」沈振盈近排貼股命中率奇高，「明燈」封號有甩身機會，佢以五行算過，話周六旺火又旺土，所以揀咗分別屬火土嘅「29」。今年6月「開壇作法」搞talk show嘅黃國英，似乎法事開始靈驗，近排扑中幾隻大升美股，佢揀最大冧巴「49」，話「個個都揀生日號碼，31號之後嘅咪冇人買」。<br>的確，兩位幸福媽咪就係揀生日冧巴。前「輪后」趙海珠𠵱家做全職媽媽，佢揀「9」，因佢9月出生。經常笑笑口好有福相嘅「青姐」胡孟青，佢諗都唔諗就揀6，原來佢6月出世，加上iPhone6當紅，連冧巴都當旺咁話。</p><p>麥玲玲：周六投注要向西</p><p>風水師麥玲玲算過自己冇乜偏財運，買六合彩好少中，不過佢就可以幫大家計吓財位。佢話，本周六嘅財位喺西面，建議大家去西環、西營盤、西九龍嘅投注站買彩票，一早出門口向西行更佳；當日旺黃色、啡色，着住呢類顏色嘅衣服去西面投注站買六合彩，贏面驟增。</p><p>李華華<br>mailto:LiWaWa@AppleDaily.com</p></body></html>