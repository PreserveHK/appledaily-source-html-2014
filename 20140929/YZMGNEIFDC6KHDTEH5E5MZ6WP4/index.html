<html><header><meta charset="utf-8"><title>異動空間：莊家散貨有路捉 - 魏力</title></header><body><h1>異動空間：莊家散貨有路捉 - 魏力</h1><p>中國天然氣（931）兩日由高位狂瀉55%，市值唔見近200億元，真係斬一兩個客倉咁簡單？值得注意，假如一個莊爆咗，肯定會火燒連環船，與鄭建明相關的順風光電（1165）、中海船舶（651）連環插水；中國汽車內飾（048）、中國資源交通（269）尾市齊急隊，未知莊家是否互有關連？不想無辜中伏，最好還是減持觀望。<br>曾有炒家前輩教路，假設莊家想在5蚊水平散貨，一般會炒到7至8蚊，再掉頭殺落派貨，目標係4蚊派晒出街，咁拉勻就沽5蚊了。這個操作的邏輯是：散戶好少一路升一路追，總係覺得貴，但只要由高位打個八折，散戶就會覺得平，接貨意欲大為提高，派貨也就得心應手了。近日不少細價股甫開市就爆升一兩成，於高位橫行一段再突然殺落，也屬於明顯的派貨手法。<br>績優手機股TCL通訊（2618）落番100日線，近一年公司業績大翻身，主因經營模式轉走快速時裝路線，好似Zara咁款多價平，興乜就整乜，由設計到出貨僅三個月，價錢平一半。大行料今年純利飆兩倍，明年再升三成，ROE逾30%遠高於同業，現價預測PE僅11倍，抵買！<br><br>魏力<br> http://www.facebook.com/2012jason </p></body></html>