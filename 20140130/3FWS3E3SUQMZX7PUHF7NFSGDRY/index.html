<html><header><meta charset="utf-8"><title>關仁隱事：「公子」靠關係攞獎被噓 - 關仁</title></header><body><h1>關仁隱事：「公子」靠關係攞獎被噓 - 關仁</h1><p>樂壇每年派成績表都鬧出唔少是非，但講到尾都係分豬肉，邊個乖仔乖女就有獎攞，唔乖就自然食白果，當然有啲都係要講關係嘅。好似啱啱大婆台舉辦嘅派豬肉頒獎禮，賽果例牌都係自己友，唔埋堆嗰幾間嘅歌手全部冇份，但做得自己友都未必一定有大獎，好似「青靚白淨」咁，今年人人都睇好佢攞最受歡迎男歌手，連其他歌手都睇好佢，因為佢真係有實力，唔係靠關係，連啲記者都喺頒獎嗰刻大叫佢個名，點知最後得獎竟然又係「公子」，公子今年掛住拍戲，都冇乜好歌，但因為係契仔，獎項自然袋袋平安，所以宣佈公子攞獎一刻，記者席都噓聲四起，但公子時運高，自然扮聽唔到啦。<br>撰文：關仁</p></body></html>