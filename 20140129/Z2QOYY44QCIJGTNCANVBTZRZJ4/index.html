<html><header><meta charset="utf-8"><title>無後悔遲發展地產</title></header><body><h1>無後悔遲發展地產</h1><p>【堅持穩陣】<br>與呂志和同期出道的「80後」本港富豪：長和系李嘉誠、新世界（017）鄭裕彤、恒基地產（012）李兆基，都是靠做地產致富。60年代呂志和站在地產發展與建築材料的分岔路，最後選上後者，錯失香港地產黃金年代。「我唔係regret（抱憾），我心高興，認為咁樣處理得啱嘅」。</p><p>「若力有不逮　會鯁死你」</p><p>回想50年前錯過發展地產，呂志和淡淡然：「30幾年前我檔生意都夠使用，仲諗乜嘢？就算以後有好多機會，睇落可以賺更多錢，有時未必好，因為力有不逮時，就會鯁死你！」呂志和堅持做生意要穩陣，會考慮一旦輸錢時能否抵受，曾有幾間銀行家問他，為何幾次金融風暴，嘉華（173）都冇事，「我話條數喺你哋度，你睇到㗎，我真係欠你哋水，一定落雨收遮，你唔收，證明我都捱得住」。<br>80年代初，嘉華投得尖東地皮，發展旗下首間酒店。滙豐見嘉華成本比同業低30%，經營一年便有可觀收入，向他建議接收其他酒店，據呂志和形容如果成事，「香港好多嘢都係我」，但當時婉拒。「我啲仔女又未返，職員資格又未夠，夾硬承受呢，可能真係好心做壞事，自己就蝕底」。<br>呂志和做生意態度審慎，對生意上的朋友，亦抱「退一步海闊天空」心態。面對所謂「敵人」，「見到面一樣點頭、握手、問候。你點樣對我係第二回事囉，（那人）離開後會諗，呢個朋友都唔錯呀」！<br>他認為仇恨是出於自己的心態，被人打一巴，心就要打番人兩巴，「點解唔行開先，問番自己點解佢要打我一巴？有機會就問，冇機會，一樣可以握手，請番佢飲茶」。他指做人不要太記仇，「記仇記咁多，好多嘢都唔開心，係咪呀」？</p><p>與李嘉誠是高球波友</p><p>70年代呂志和曾在股市上吃記悶棍，他將石礦生意「大亞石業」上市，及後與英資安達臣石礦合併。之後安達臣一名股東狂沽公司股份，質低股價。呂引入和黃（013）做股東，但和黃悄悄收集股份，取得公司話事權。據傳呂志和曾大罵當時和黃主席韋利，最後只能以低價出售手頭股份。<br>1979年李嘉誠購入和黃，私有化安達臣大亞，與呂志和成為行家，兩人一直是高爾夫球場波友，至今仍經常一同打波。</p></body></html>