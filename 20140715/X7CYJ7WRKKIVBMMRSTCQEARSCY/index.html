<html><header><meta charset="utf-8"><title>馮仁昭四圍超：招振強玩失蹤嗌離婚吳茜薇申請法援 - 馮仁昭</title></header><body><h1>馮仁昭四圍超：招振強玩失蹤嗌離婚<br>吳茜薇申請法援 - 馮仁昭</h1><p>當年喺劇集《城市故事》扮演蚊豬嘅吳茜薇，嫁《上海灘》監製招振強為妻後退出娛樂圈，生咗兩個女以為幸福美滿，原來吳茜薇卻被老公拋妻棄女，日前吳茜薇向本報記者哭訴：「離開咗呢行成20年，當時老公話唔想我做嘢，好好照顧細路仔同屋企。」<br>點知招振強轉投亞視後發展大不如前，後來仲要返內地搵食，結果兩公婆聚少離多出現問題：「佢去咗內地做嘢之後，好多時冇返嚟，我有兩個細路要照顧，冇辦法跟佢去內地做嘢，結果大家都想像到，家用越畀越少，佢成日話喺內地冇嘢做，用呢個藉口。」</p><p>講到兩個女就爆喊</p><p>其後招振強仲玩失蹤，對三母女不聞不問，吳茜薇話：「06年平安夜最後一次見佢，之後一直都聯絡唔到，喺兩年前突然收到佢律師信話同我離婚，我好徬徨唔知點算，惟有申請法律援助！好好一個家庭咁就冇咗，完全想像唔到佢一走了之唔負責任。」問係咪有第三者？吳茜薇話：「我諗都唔使我特別提，大家都想像到！咁耐我冇喊過，但講到女就忍唔到，傷害我唔緊要，但唔好傷害兩個女！」<br>撰文：馮仁昭</p></body></html>