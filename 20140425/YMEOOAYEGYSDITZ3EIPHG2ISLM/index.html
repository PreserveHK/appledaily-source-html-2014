<html><header><meta charset="utf-8"><title>JM嘆香檳累闊少吹波仔</title></header><body><h1>JM嘆香檳累闊少吹波仔</h1><p>【上環荷李活道】文詠珊（Janice Man）日前下午5點幾揸車到上環荷李活道，之後入餐廳同兩男一女high tea，據知着藍衫嘅男人叫Edward，佢係某西班牙餐廳老闆，雖然天都未黑，但JM已經同朋友嘆香檳，其間餐廳外籍員工發現記者影相，衝出嚟兇記者話打人，結果驚動警察到場。<br>其間，JM嘅兩個男友人發現門外有警察趕車，佢哋就上咗蓮花跑車，警察即刻叫停坐司機位嘅白衫男人，懷疑佢飲咗酒要吹波仔提供酒精呼氣測試，搞咗一大輪終於離去，JM醒目唔揸車，搵咗保母車接載，問佢係咪飲咗酒？JM冇答就急急上車。</p><p>搵圈外情人</p><p>另外，前晚JM到中環出席派對，佢話8月去多倫多出席好姊妹婚禮，JM仲處女下海做伴娘，問佢會唔會喺兄弟團搵意中人？佢話可能身份問題好難識朋友，但如非必要都會搵圈外人做男友。<br>採訪、攝影：吳耀輝、李志明、藍文浩</p></body></html>