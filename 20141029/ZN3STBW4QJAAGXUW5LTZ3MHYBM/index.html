<html><header><meta charset="utf-8"><title>中環在線：波叔孻仔　張華峰宴客滬港通冇得炒　金融人拆蟹殺悶 - 李華華</title></header><body><h1>中環在線：波叔孻仔　張華峰宴客<br>滬港通冇得炒　金融人拆蟹殺悶 - 李華華</h1><p>金融界人士原本差唔多開始忙住狂炒滬港通，但係說好的滬港通最後竟然要延期開車。可能見到金融朋友暫時冇乜嘢忙，樓市、股市又冇消息玩，加上秋風起，正好係食大閘蟹嘅好季節，舖王鄧成波嘅孻仔鄧耀昇（Stan）與立法會金融服務界議員張華峰竟然不約而同，喺呢個星期尾分別舉行蟹宴。冇得炒，就走去拆蟹喇。</p><p>波叔個仔搞蟹宴籌款</p><p>早排做咗東海．海都話事人嘅Stan，當然都好識食，大閘蟹呢啲當造美食自然唔會放過。佢今個星期四（30日）將會喺自己主場「東海薈」同公益金一齊搞場以大閘蟹做主題嘅慈善晚宴，將會擺足廿圍幫公益金籌款。<br>聽聞，今次座上客會有莎莎（178）太子女郭詩慧同佢老公陳振邦，仲有早排因為涉酒駕拒吹波仔、被法庭罰停牌嘅BannerSHOP老闆蔡寶健。</p><p>張華峰買股百無禁忌</p><p>有班嘴刁嘅貴賓，Stan冇理由就咁原隻大閘蟹宴客咁普通，所以佢特別請咗擁有五粒米芝蓮星、外號「廚魔」嘅梁經倫幫手設計「大閘蟹蒸蛋」嘅新菜式宴客。<br>除咗Stan之外，立法會金融服務界議員張華峰都準備喺下月初舉行一場蟹宴，宴請一班記者朋友一齊拆蟹。雖然買股票最忌就係做大閘蟹，而作為證券行老闆嘅張華峰都依然百無禁忌，照食可也。不過，話晒張華峰嘅身形都有番咁上下噸位，大閘蟹又咁高膽固醇，佢都真係要適可而止。<br><br>李華華<br>mailto:LiWaWa@AppleDaily.com</p></body></html>