<html><header><meta charset="utf-8"><title>維基開戰：《來生》孖寶反審查拒維穩</title></header><body><h1>維基開戰：《來生》孖寶<br>反審查拒維穩</h1><p>【維基開戰之創作大腦】中港矛盾從1997年香港主權移交開始變成了社會主要議題。在一國兩制之下，擁有強烈本土認同感的香港人，因為政治、成長背景和生活習慣跟內地截然不同，產生的文化差異，引發中港兩地激烈的矛盾，衝突終於成了9.28的導火線。<br>雨傘革命落幕，不獲發牌的港視，接二連三推出反映現實、諷刺時弊為題的寫實劇集，繼《選戰》後，港視的寫實倫理劇《來生不做香港人》高談闊論中港矛盾，刺激香港人的中樞神經，香港人又會點揀？<br>撰文：楊潔雯</p><p>由創意總監蔡淑賢、總導演陸天華和編審鮑偉聰領軍，改編真人真事的中港故事《來生不做香港人》，觸動香港人心之餘，更提醒我們反思過去、現在和將來，日前陸天華和鮑偉聰接受本報專訪，兩人一剛一柔，擁有各自立場，但是目標一致，感覺就好像劇中的兩姊妹劉美君和張可頤。</p><p>沒有上帝之手</p><p>《來生》由劇名已是話題所在，不過原本劇集卻以《客家女人》的名義申請內地審批，在電台節目《光明頂》任嘉賓主持、跟才子陶傑唇槍舌劍的鮑偉聰認為戲劇是要計算，包括劇名，當初《來生》起用一個平平無奇的劇名只為掩人耳目，他說：「嗰個係一個working title，原名係一路冇披露。其實《客家女人》係冇用腦諗，個真名足足收咗兩年。」陸總導補充說：「因為我哋有好多景喺內地拍，如果我哋用真名，驚有好多阻滯，怕俾人問內容講乜，會唔會有乜挑釁性，於是講個最中性嘅名。如果係用真名，相信好難搞，《客家女人》易搞易批，似啲婆媽劇，所以批文照批，咁就搞掂。」</p><p>避得過內地審批，還有老闆王維基那一關，不過原來這一關從一開始就沒有跨越的需要，陸導說：「王維基曾經講過，我哋唔好去猜度觀眾嘅口味，唔好去拍啲劇迎合觀眾，做一啲自己認為最好嘅嘢出來，我哋就係用呢個宗旨去做！」鮑偉聰高度讚揚在港視之下，看不見上帝之手，他說：「老闆唔理就係最好，因為當佢加隻手落去，我哋認為最好嘅嘢就唔會出現，呢樣就係香港創作自由嘅可貴，亦係香港所謂嘅核心價值。我哋做娛樂圈、做電視，除咗提供娛樂，仲有社會責任，有一種社會意義，如果我可以令到香港人仲有睇電視劇嘅衝動同埋樂趣，甚至可以令到一家人有共同話題，意義絕對大於收視率。」<br>《來生》播出後迴響極大，對於兩個在無綫成長的幕後人來說，港視這個平台雖小，卻有無限的創作自由，鮑偉聰直言創作《來生》從來沒有考慮題材是否「敏感」，他說：「我唔同意『敏感』兩個字，呢個係一個自我審查嘅觀念，呢個係現實，係一個真實嘅情況，戲劇最重要係反映一個現實，同埋令到觀眾共鳴，我哋冇『敏感』呢個概念同界線去諗，我哋只係想呈現呢兩姊妹嘅故事，2012年開始創作，但係當時香港都冇發生咁多事，純粹係一個戲劇創作，所以我無諗過要迴避啲乜嘢！」</p><p>「冇必要融合」</p><p>劇集播了一半，已經高潮迭起，問到《來》的結局有何隱喻？鮑偉聰說：「兩個角色細個係有一個心結未解，只可以話佢哋解開咗，係咪互相融合呢？我覺得呢個係唔現實，因為係冇可能，反而成日講融合呢樣嘢係一個長官意志，其實香港就係香港，冇必要一定要融合，做番香港人自己其實已經好足夠，我哋個戲冇乜嘢維穩方向，叫人哋點樣融合包容，冇呢個動機。其實戲劇，畀觀眾嘅每個都唔同，姊妹和好就維穩，你喺度展示緊火上加油又得，唔同人睇到唔同嘢，呢個係政治藝術所講嘅嘢。」<br>近十年香港電視創作，為了維穩，有不少好的素材被活埋，鮑偉聰和陸天華卻成功將分隔兩地生活的姊妹情包裝，套入中港矛盾這個課題，陸總導淡淡地說：「香港觀眾要去思考一下，究竟我哋啲問題，深層意義係乜嘢呢？係咪真係我哋要對大陸人有抗拒感呢？佢哋鬧我哋英狗，我哋就鬧佢蝗蟲，我哋咁樣激烈互相排斥，有冇意思呢？其實點解我哋唔諗深一層，始終係中國人，唔通仲係繼續咁樣落去咩？我哋係想透過呢啲矛盾，話畀大家知呢個問題喺度，應該諗辦法去解決。」</p></body></html>