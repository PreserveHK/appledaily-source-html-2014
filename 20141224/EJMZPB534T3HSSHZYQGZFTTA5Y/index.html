<html><header><meta charset="utf-8"><title>馮仁昭四圍超：完婚返港晒粉紅鑽楊洛婷努力生仔 - 馮仁昭</title></header><body><h1>馮仁昭四圍超：完婚返港晒粉紅鑽<br>楊洛婷努力生仔 - 馮仁昭</h1><p>楊洛婷（Rabee'a）同Dear Jane主音黃天翱（Tim）今個月11號喺美國夏威夷秘密完婚，之後就開始家庭旅行，一對新人夏威夷飛溫哥華再去紐約探親，噚日佢哋結束甜蜜假期返港，Rabee'a無名指戴粉紅鑽戒，兩公婆機場咀嘴大晒恩愛。</p><p>上天下海玩到盡</p><p>Tim特登訂夏威夷皇室婚禮專用酒店Royal Hawaiian，完成老婆嘅粉紅色夢幻婚禮，Rabee'a接受電話訪問話：「結婚前一晚Tim仲同成班兄弟租咗架巴士，搵咗5個脫衣舞女仔上車玩，我有20個姊妹包咗間club，請咗兩個脫衣舞男，結婚之後一日就玩sky diving，之後日日曬太陽同滑浪。」<br>Tim仲特別為咗老婆寫一首歌《You Are My Angel Tonight》，喺婚禮上面唱，搞到Rabee'a當場爆喊，Rabee'a除咗多謝老公，仲想感謝徐子珊同Joe（游莨維）幫佢做婚禮司儀。Rabee'a同Tim揚言婚後不設防，Rabee'a笑笑口話：「會叫佢（Tim）努力。我日日都諗住。」<br>撰文：馮仁昭</p></body></html>