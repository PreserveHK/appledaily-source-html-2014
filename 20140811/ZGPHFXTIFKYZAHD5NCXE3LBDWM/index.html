<html><header><meta charset="utf-8"><title>魚樂無窮：睇好中資股吼實惠理 - 唐牛</title></header><body><h1>魚樂無窮：睇好中資股吼實惠理 - 唐牛</h1><p>內地最新CPI報2.3%，符合市場預期，意味阿爺繼續有空間放水谷經濟，中資股短線值得畀like。睇好中資股，除咗買A股ETF同埋內險股外，由金手指謝清海打骰嘅惠理集團（806），都係一個好選擇。</p><p>已發盈喜博得過</p><p>謝清海揀股技術高係人都知，唔信？睇睇佢哋王牌基金──惠理價值基金A，截至上周四今年升幅4.2%，跑贏H指及滬綜指同期嘅0.6%及3.4%。睇返近惠理嘅持倉，唔少近期都有好表現，包括利君（2005）、TCL通訊（2618）及華電國際（1071），其中前兩者最新股價，比起最後買入價分別狂升35%及14%。揀股有一手，業績當然靚仔，惠理早前發盈喜，預計中期純利由去年同期330萬銀，勁增42倍至1.4億銀，主要受惠管理費及表現費收入增加，以及初投資本及旗下基金公平值虧損淨額減少，單計經營利潤亦升26%，果然真材實料。雖然近月市況chok上chok落，但惠理管理資產總值一直保持喺100億美元樓上，反映贖回潮並不嚴重，更有利基金喺升浪中大展拳腳。<br><br>事實上，謝清海月初表示，有信心A股已見底，預計今年仍有15%反彈空間，信佢嘅預言就買惠理！<br>睇圖表，惠理近月沿着上升軌拾級而上，走勢四平八穩，公司將於周三放榜，或成為股價突破催化劑。戰友可候回試5.5元入貨，短線先睇年初高位6.1元，都有一成利潤落袋。<br><br>唐牛<br> https://www.facebook.com/tongcow88 </p></body></html>