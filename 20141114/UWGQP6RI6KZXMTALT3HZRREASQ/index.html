<html><header><meta charset="utf-8"><title>魚樂無窮：現金牛也集資有景轟 - 唐牛</title></header><body><h1>魚樂無窮：現金牛也集資有景轟 - 唐牛</h1><p>相信以下嘅電話對答大家都經歷過︰「喂，先生/小姐，我哋係xx銀行打嚟㗎，而家有個超低息現金貸款優惠，唔知你有冇欠落卡數呢？」冇呀。「咁有冇車或者樓供緊咁呢？」都冇喎。「有冇乜嘢投資需要現金周轉呀？股票外幣嗰啲呢？」I will now recap in Cantonese，冇！一句講晒，一個人唔需要錢嘅時候，唔會貿然借啲錢番嚟。<br>Mega Expo（1360）噚日朝出通告，宣佈配售最多4,000萬股，配售價1.381元，集資淨額5,100萬銀，新股佔已擴大發行股本16.7%。講到呢度先回帶，話說本欄曾於7月推介Mega Expo（當時股價1.03元，至今累升七成），賣點正正係現金多，唔通咁快燒晒？睇睇最新業績，唔係喎，手頭淨現金仲多咗，有成1.4億銀，連埋今次集資，手頭現金差唔多兩億銀，最新市值3.5億銀，現金含量有增無減。公司通告話集資所得用嚟做營運資金，講咗等於冇講。股價同成交最誠實，單日搶高13%，成交量大增八倍，咁多茄殊仲集資，背後一定有不可告人嘅秘密！</p><p>Mega Expo疑似大龍鳳</p><p>再睇番蛛絲馬迹，部署賣殼肯定係其中一個方案！批股後大股東持股減至58%，雖然比例仲大，但已予人有意減持印象，日前非執董梁鴻基辭任，公司非執董數目已不符合上市規則要求。寧願違規都照走，幕後人士應該心中有數。呢隻市值連殼價門檻都未夠嘅潛在殼股，隨時上演一幕大龍鳳。<br><br>唐牛<br> https://www.facebook.com/tongcow88 </p></body></html>