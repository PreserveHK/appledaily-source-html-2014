<html><header><meta charset="utf-8"><title>魚樂無窮：尋找券商股滄海遺珠 - 唐牛</title></header><body><h1>魚樂無窮：尋找券商股滄海遺珠 - 唐牛</h1><p>外圍壞消息一浪接一浪︰葡萄牙有銀行爆煲、阿根廷破產、烏克蘭局勢再度緊張，但中港股市食咗偉哥，硬淨到不得了。恒指下試10日線即彈，A股連續三日收高於2200大關，市底強到爆，期望低位撈貨嘅散戶，又失望而回。預計今浪突破25000大關後，將直指28000關，以為已經好樂觀，但同戰友及前輩傾開，原來唔少人估緊升穿直通車高位32000點。當年直通車冇人估到咁癲，今次滬港通嚟一次翻版，又有乜出奇。<br>姑勿論指數走勢如何，三大主題──券商股、資源股、改革概念股已經牛氣沖天，逢低吸納準沒錯。國泰君安（1788）中期盈利爆升1.9倍，超額完成，股價即創上市新高，現價年度化市盈率僅13.6倍，滬港通開通後，生意肯定幾何級數上升，用20倍市盈率做目標，剛好見9元，潛在升幅47%！唔好以為得個講字，有邊個估到第一上海（227），兩個星期可以喪升八成。</p><p>華富市值僅6億</p><p>另一個經典例子係華富國際（952），噚日一炮過搶高三成，但咪俾呢棍嚇窒，公司最新市值只係6億銀，加上大股東及關連人士持股逾七成，原來又係一個賣盤好材料。講明有第三者洽購嘅時富金融（510）10.6億銀，PB差不多兩倍，華富國際PB只係1.6倍，追番差價已經有兩成升幅。唔好忘記，華富最新業績轉虧為盈，兼且恢復派息，業務重上軌道，呢隻以往冇乜人提嘅券商股，隨時升價十倍！<br><br>唐牛<br> https://www.facebook.com/tongcow88 </p></body></html>