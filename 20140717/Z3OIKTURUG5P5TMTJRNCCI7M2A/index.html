<html><header><meta charset="utf-8"><title>下半年投資 - 左丁山</title></header><body><h1>下半年投資 - 左丁山</h1><p>校友會午餐例會，上星期三舉行，因本港經濟陰晴不定，政治局勢不明朗，今次特別邀請幾位校友講述下半年的經濟及投資環境情況。<br>第一位應邀發言嘅係首席經濟師N，佢講以前本港經濟講進出口與工業製品，但現時本港GDP有92%來自服務業，與進出口已無甚關連，服務業之中，本地人需求增長最快嘅就係醫療護理、教育、社會服務（左按：可惜梁振英政府已放棄曾蔭權時期話要發展嘅兩大產業，即醫療與教育），與房屋，呢四個板塊都出現不同程度嘅求過於供迹象，但「擴充容量」速度緩慢，形成樽頸，變相「趕客」，係十分可惜嘅一回事，反之，一向受重視之金融業已有供過於求情況，銀行業尤其冇乜增長前景，新畢業生不宜再抱做賓架嘅夢想。<br>然後有歐資銀行財富管理部執行董事P發表意見，董事P表示唔睇好A股與港股，下半年投資重點仍然係歐洲與美國，標普500與杜指雖已處於高位，仍有上升動力。佢間銀行最近與世界上數一數二嘅巨型基金嘅策略師開腦震盪會，意見相當一致，就係聯儲局即使加息，到2015年年尾，息率仍然唔會超過2厘，故此利率仍然對股票有利，繼續睇好美股，其次係歐股（左按：彭博有分析文章預測2015年尾美元利率會係1.5厘，2016年尾會接近2.5厘）。<br>加息就會影響樓市，請王文彥講幾句，佢話午餐談話最好短如女士迷你裙，愈短愈吸引，點知佢講開就有癮，開口不能自休，搞到條裙愈來愈長，唯有叫佢點到即止，要點就係細價樓創新高係散戶入市搶貨箒，啲聰明錢（smart money）就係大戶與大發展商，新嘅一手樓盤與二手豪宅不斷減價，顯然聰明錢與散戶有不同看法，佢叫諸位校友有樓就賣，自己住嗰間都賣埋，租樓住算數！如此悲觀，睇嚟梁振英可以請王校友加入中央政策組唱低樓市。差唔多兩點嘞，請優秀財經演員涂國彬講吓冧把，涂校友係後起之秀，指出港股上半年缺波幅冇升幅，下半年可能物極必反，要買嘅話，就買安全號碼，即0001，0013，700，0027，2800，6823與388，買後可以睡得安樂喎！</p></body></html>