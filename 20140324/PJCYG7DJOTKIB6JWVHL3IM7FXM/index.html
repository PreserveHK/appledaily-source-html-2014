<html><header><meta charset="utf-8"><title>隔牆有耳：林鄭一錘定音　話畀港人知乜嘢叫一錘定音 - 李八方</title></header><body><h1>隔牆有耳：<br>林鄭一錘定音　<br>話畀港人知乜嘢叫一錘定音<br> - 李八方</h1><p>家陣做官唔單止有兩個口，仲有幾十把「錘」傍身呀！<br>好打得嘅政務司司長林鄭月娥，前日係威係勢咁，喺政府舉辦嘅政改論壇結束後，話講者嘅意見「真係有一個一錘定音嘅效果」，擺到明想藉北京學者幾句說話，封殺公民提名同公民推薦。但眼見俾人狠批勢色唔對，佢噚日轉口風之餘仲唔認衰喎，為佢嘅「一錘定音」論再次「一錘定音」，話佢嘅意思只係綜合研討會講者嘅意見，只係針對提名權，唔係對政改作結論咁話。</p><p>以前講過   早知點解</p><p>吓！乜「一錘定音」係咁解㗎？唔係解作有結論咩？根據《中華書局成語通檢詞典》，「一錘定音」係指製造銅鑼時最後一錘，決定鑼嘅音色。後來用嚟比喻某句說話或某件事情，將難以決定或分曉嘅局面確定下來咁解。<br>你估林鄭真係唔識「一錘定音」點解？睇返資料，佢去年9月出席扶貧委員會高峯會，致辭時提到，有報道話委員會內有好多爭拗，結果由佢「一錘定音」。林鄭當時仲「澄清」，話自己「並不是一錘定音」，大家係喺互諒互讓情況下，為盡早能夠訂定「貧窮線」，達致共識。今年1月，工業界議員林大輝都喺論壇上問過林鄭，會唔會向全香港市民一錘定音，講清楚公民提係咪違反《基本法》？佢當時仲話要建基於提案嘅內容先可作出判斷。<br>咁即係話呢，「一錘定音」真正意思係乜，林鄭當然一早知道啦，只不過呢，無論《基本法》又好，成語亦好，都可以由呢班高官權貴任意解讀㗎！如果你哋班泛民有不滿，都係你哋自己「過份解讀」咋！到底，邊個話官不聊生㗎？<br><br>李八方<br>mailto:pf_lee@appledaily.com</p></body></html>