<html><header><meta charset="utf-8"><title>今日立春 - 左丁山</title></header><body><h1>今日立春 - 左丁山</h1><p>今日係二月四日年初五，立春之日，由今日開始，甲午年正式開始。在年初一、二、三及今早六點之前出世嘅嬰兒，仍屬蛇人，今早六點零三分立春之後，方是甲午年出生之馬人。<br>立春八字就係甲午年、丙寅月、丙午日、辛卯時，八字有四火三木一金欠土欠水，究竟如何理解？就此向八卦丘請教，佢話依書直說如下：<br>春天丙火，因春回大地，太陽照耀四方，丙為太陽之火，不怕雪霜，立春之日，有陽火（丙）陰火（午）藏丁火，寅木內藏丙火，簡而言之，火太多，猶如一家之內兄弟姊妹齊全，同時向父母伸手要飯，令父母疲於奔命，兄弟姊妹便易生爭端（術語係比劫爭財），第二個詮釋係火太多，火生土，但土見火而無水，是為火炎土燥、土燥則不能生金，多亦無用。燥土需要水滋潤，壬水最佳，壬水（江河之水）亦可與太陽影照，故此壬水為今年立春之主要用神，但火太多，壬水可遭蒸發，如有庚金生水，則壬水不缺。<br>可惜呀，立春日只有陰金（辛），兼且丙辛化水，令丙火潮濕之性消失，容易兩頭唔到岸。書云：丙火太多無壬水調和，主剛愎，又無土洩火，主周身火，無處發洩，谷到爆之象。八卦丘話，馬年恐怕（一）火災多，（二）市民火多氣頂谷爆，（三）政治僵局可導至火頭四起，街頭示威多，非香港之福也。<br>經濟方面，火多可能顯示火的行業（電子、電腦、互聯網）等十分興旺，但競爭十分激烈、互相爭財。地產方面，火多本來生土，但土燥難以生金，暗指政府盲搶地，土地供應大增，但地產發展商就唱慢板（因三辣招之故），土地多不等於建成樓宇多。此外，火尅金，火太多，恐怕今年股市會受制。如欲解此困局，必須金水齊來，秋冬季之香港運程會好一點，此外，北方屬水，西方屬金，如美國繼續泵水放水，北京亦識做放水嘅話，可解香港火多缺土缺水之弊。<br>講番傳媒本行，報紙屬木，能生火，因火已太多，即係話，木生火生到洩晒氣，了無生機，報紙呢行唔慌會好，反之，互聯網由電腦電子推動，屬火，雖則競爭多籮籮，仍然興旺，可以藉此推測到，蘋果日報低微，「蘋果」apps就猛膨脹，可能成為壹傳媒主要收入來源㖭！</p></body></html>