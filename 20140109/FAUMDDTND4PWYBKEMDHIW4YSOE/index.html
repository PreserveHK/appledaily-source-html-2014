<html><header><meta charset="utf-8"><title>隔牆有耳：火熱XO醬人人有份　政改晚宴　林鄭辣招送客 - 李八方</title></header><body><h1>隔牆有耳：火熱XO醬人人有份　<br>政改晚宴　林鄭辣招送客 - 李八方</h1><p>雞髀打人牙骹軟真係千古不變嘅定律，擔起成支政改大旗嘅政務司司長林鄭月娥，呢排頻頻安排同立法會議員喺飯桌上面傾大事。呢啲政治飯，原來班議員唔單止有好嘢落肚，臨走嘅時候仲有好嘢揸手㖭！有乜嘢着數？就係一人一樽由官邸大廚自家秘製嘅「司長辣招」XO醬囉。</p><p>司長出招，唔講得笑，八方聽到有人打趣話，林鄭之所以送「辣招」畀議員，根本就係想辣到班議員出唔到聲。食過林鄭XO醬嘅議員，都對佢嘅「辣招」有讚無彈。</p><p>足料惹味 何秀蘭唔受</p><p>雖然自由黨踩狼振英嘅樓市辣招踩到一文不值，但對於林鄭呢款「辣招」就讚譽有加，有該黨議員形容林鄭啲辣招嘅辣味同鹹味啱啱好，而且非常足料，有好多乾瑤柱同蝦米，相信平時用嚟撈麵配水餃都啱。唔止建制派，林鄭嘅辣招亦頗得民主派議員受落。好似鍾意食辣嘅公民黨湯家驊都忍唔住拎番樽返屋企試吓，不過佢好小心，冇做白老鼠第一時間就開嚟食，仲打聽到林鄭呢招都幾辣吓。<br>但正如樓市辣招一樣，林鄭嘅辣招都唔係人人啃得落。工黨何秀蘭就對林鄭呢招不屑一顧，費事拎番屋企製造廚餘，民建聯黃定光直頭對辣冇興趣，拎返屋企後順手就畀咗老婆算數。</p><p>林鄭政治飯餐單</p><p>【第一晚】<br>粉葛赤小豆鯪魚唐排湯<br>野菌豆腐<br>薑米碧綠蝦仁<br>清蒸海斑<br>番茄烤肉排<br>咖喱雞（配白飯）<br>紅豆沙湯圓<br>生果<br></p><p>【第二晚】<br>花生木瓜雞腳湯<br>冬菇扣海參<br>清蒸海斑<br>清炒田園時蔬<br>農家紅燒肉<br>沙嗲牛肉腸粉<br>椰撻<br>生果</p><p>mailto:pf_lee@appledaily.com</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>