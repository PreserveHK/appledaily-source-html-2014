<html><header><meta charset="utf-8"><title>留守娛圈　拒絕轉行劉玉翠演藝心不死</title></header><body><h1>留守娛圈　拒絕轉行<br>劉玉翠演藝心不死</h1><p>香港電視網絡（港視）至今仍未獲批免費電視牌照，藝人約滿後不獲續約，有人愁爆冇工開，要急着轉行搞生意；但仍有人堅持要演戲，自尋方法在娛圈求存。入行逾20年的「師奶仔」劉玉翠約滿港視後，拒絕致電「愛回家」熱線，寧願身兼經理人角色，最近一手一腳幫自己接內地劇、登台騷及拍廣告，她自言為了興趣，縱使演藝路難行，仍堅持繼續走。</p><p>畢業於演藝學院的劉玉翠，91年初出道時已憑電影《廟街皇后》 勇奪香港電影金像獎的最佳女配角及最佳新人獎，演技毋庸置疑。阿翠在無綫演過很多令人留下印象的角色，包括《天龍八部》的阿紫、《西遊記》的蜘蛛精、《鹿鼎記》的建寧公主等，可惜無綫不惜才，早前阿翠接受本報專訪時，直言因不滿無綫的不公平制度及對前輩不尊重，令她鬥志被摧殘，終於2011年離開娘家。<br>前年王維基以高薪挖角阿翠加盟，首項被派任務相當危險，要與艾威和周俊偉遠赴越南拍攝節目《挑戰》，征服世界上最大、極度危險的天然洞穴韓松洞，之後又接演《三面形醫》及主持飲食節目《食的秘密》，工作多元化，重燃心中一團火。可惜港視發牌一波多折，王維基為平衡開支，被迫壯士斷臂裁減員工，劉玉翠也於今年2月約滿港視後不獲續約，與艾威和張松枝等同樣面臨失業，但阿翠不言放棄，還自己做埋經理人幫自己接工作。</p><p>內地拍劇有面子</p><p>身在橫店拍劇的阿翠昨日接受電話訪問，她直言演戲是她最大興趣，她說：「十幾年前有諗過放棄唔做戲，當時好迷失，要捱更抵夜，又要面對公司好多唔開心嘅政策。但我將演戲當成興趣，好鍾意台前幕後打成一片嗰種氣氛，好似同大班人去玩咁開心，𠵱家想過自己嘅生活，唔只係為搵錢。」<br>不過做演員角色好被動，現在只有見步行步，阿翠說：「我相信船到橋頭自然直，原本諗住去讀順勢療法，唔係為轉行做醫師，只係想邊拍劇邊學自己鍾意嘅嘢，點知世事玄妙安排，又畀我接咗部大陸劇，5月1號又去柬埔寨登台。」<br>阿翠直言獲上天眷顧，近月工作接踵而至，除接拍內地劇《歡樂無雙》、還有海馨美容中心的代言人廣告及多個登台騷，令她考慮找個內地經理人。她在新劇中飾演武功高強的煮飯婆，自言在內地拍劇獲女王般待遇，感覺截然不同，她笑說：「老實講，因為以前喺無綫拍嘅劇，令我喺內地好多人認識。𠵱家同劇較新演員都會叫我做老師，拍個半月期已有六位數酬勞，除咗住四星級酒店，出入仲有司機接送同助手，真係好有face（面子）。」對李雨陽和黃澤鋒等相繼轉行做生意，她也表態支持說：「人生無常，如果爭取又爭取過，嘗試又嘗試過，個天都有咁安排，可能係暫時呢一步，又或者畀你跌多啲去學習，每一步係一個學習，賣雞咪賣雞囉，唔一定差㗎！」</p><p>拒絕致電愛回家</p><p>前路茫茫，阿翠不敢斷言將來會否返無綫，但卻堅拒致電「愛回家」熱線，她說：「要回家當時就唔離家啦，哈哈哈！其實我覺得返TVB都有問題，去nowTV、有線或港視都得，我成日覺得演員係自由㗎，去邊度做都得，唔去電視台，我亦可以去演舞台劇、電影或唱歌，唔想有任何規範。」<br>採訪：嵐山、馬建華        <br>攝影：黃偉雄</p></body></html>