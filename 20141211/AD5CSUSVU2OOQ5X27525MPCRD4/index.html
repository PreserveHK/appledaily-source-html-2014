<html><header><meta charset="utf-8"><title>異動空間：債重股買定傍身 - 魏力</title></header><body><h1>異動空間：債重股買定傍身 - 魏力</h1><p>中港股震後喘穩，fb即時收到不少戰友留言，表示上一浪送車尾，家陣回番啲，可以掃貨未呢？炒股係跟紅頂白的遊戲，識揀應買升多跌少的股票，回得深嘅絕對唔吼。<br>先睇券商股，最喪肯定中州證券（1375），大陽燭完美收復失地後創埋新高，睇番CCASS，狂炒過後手貨無點散過，首十家證券行仍持有83%，睇盤街貨極疏，但波幅大只宜小注炒作。銀河證券（6881）一見10日線就急彈，承接力相當強，10蚊附近可吸納。保險股以平保（2318）守得最穩，可優先考慮。內銀股首選仍是民行（1988）及光行（6818），爆炸力較四大行強。<br>強國出現通縮危機，減息降準應陸續有來，近日推介債重股中聯重科（1157）及山水水泥（691），有貨揸實佢。玖龍紙業（2689）淨負債率112%，減息有利降低借貸成本，加上資本開支已過高𥧌期，負債比率可望進一步降至80%。另行業供求趨於平衡，紙品開始加番價，樓市亦逐步鬆綁，均利好包裝紙銷售。網購目前僅佔收入一成，未來拓展空間極大。圖表上，玖紙剛突破旗形及8月高位，短期將向去年高位7.6元邁進。<br><br>魏力<br> http://www.facebook.com/2012jason </p></body></html>