<html><header><meta charset="utf-8"><title>默認戀宋熙年三年陳智燊晒舊蜜照</title></header><body><h1>默認戀宋熙年三年<br>陳智燊晒舊蜜照</h1><p>大台小生陳智燊同選美出身嘅宋熙年，地下情傳足三年，直到前日女方突然於微博「洩蜜」，公開兩張陳智燊同佢慶生嘅甜蜜合照，其中一張相似係舊相，佢哋攬頭攬頸，狀甚sweet；另一張相就應該係噚晚影嘅。呢份宋熙年送俾自己嘅29歲生日禮物，如果冇「男友」陳智燊首肯，又點會公開呢？<br><br>不少網民同圈中好友都留言祝福，就連剛為人母嘅麥雅緻仲「逼婚」。咁男方陳智燊呢？點解冇表示0架？其實佢前日已經話，女方既然已經行出第一步，咁作為男士，都要做番啲嘢。咁做番啲乜嘢相應行動呢？原來佢靜靜雞於昨日凌晨，喺微博貼咗張兩人頭貼頭sweet sweet照，寫道:「remember this happy wrinkle free birthday？Happy Birthday!」仲tag埋宋熙年BB個名。呢張相，應該都係舊相。言下之意，陳智燊似是同大家講，佢同宋熙年已經一同度過咗三個生日喇！<br><br>昨早熙年即回覆道：「Hahaha...YES!!.....Thank you Mr Chan....but im still wrinkle free」仲貼咗三個舉V勝利手勢添。29歲女仲後生，邊咁易有皺紋0架！<br><br>更sweet嘅係，陳智燊亦有轉貼熙年BB前日貼嗰兩張相，回應道:「I look forward to even your wrinkly birthdays [偷笑] happy birthday 」嘩嘩嘩嘩嘩!!!<br><br>唔知熙年BB依家個心甜晒之餘，會唔會定番啲呢？</p></body></html>