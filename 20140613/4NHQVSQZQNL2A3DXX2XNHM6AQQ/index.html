<html><header><meta charset="utf-8"><title>滙海探戈：八両金上身　紐元開車 - 奇兵</title></header><body><h1>滙海探戈：八両金上身　紐元開車 - 奇兵</h1><p>見報時，世界盃已開鑼，巴西對克羅地亞，睇牌面唔使講，但俗語話齋波是圓的，呢個亦係足球引人入勝之處。隨着流動通訊急速發展，家陣用手機睇波落注方便快捷，近日筆者唔少朋友都興致勃勃講波經，不管今屆冠軍花落誰家，馬會肯定係大贏家。世界盃稀客新西蘭上屆贏得入場券，雖然喺分組賽階段三場賽事都打和而出局，但對住意大利亦踢得有板有眼，就足證波係圓嘅。</p><p>井噴後例牌回氣</p><p>新西蘭今屆冇份，但昨日係金融市場亮點之一，事關該國央行落實再加息0.25厘，會後聲明亦好似星爺《行運一條龍》入面，八両金飾演嘅皇極驚天拳第十代掌門人吳留手咁，揚言息口仲未加夠，立場比市場預期堅定好多，刺激隻Kiwi尋日升到嘭嘭聲，由85.3美仙抽上86.91美仙，創三周高位。<br>計埋噚日，新西蘭今年已經連續第三次加息，官方利率不經不覺已升到3.25厘，符合預期。不過，央行今次暗示奶類產品跌價對經濟的影響，以及製造業放緩，都不會成為未來加息的絆腳石。行長Graeme Wheeler今次亦沉得住氣，冇重提可能入市干預阻止紐元升勢，僅表示會繼續關注滙市走勢。<br>市場原本預期，央行今次態度會轉趨審慎，可能暗示短期會拖慢加息步伐，結果卻有點出乎意料，難怪紐元昨日走勢會咁靚仔。不過，參考過紐元今年走勢，每逢出現大棍式抽高後，回調機會好大，由於昨日升幅曾高達1.7%，加上已去到87美仙重要阻力位，以盤路計短期出現回吐機會較大，除非能突破之前高位的87.81美仙，否則就繼續維持之前策略，繼續高沽低揸。就算要博，玩紐元兌歐元等近期弱勢貨幣較穩陣。</p><p>油價成加元水泡</p><p>歐洲央行上周減息後，歐元持續弱勢，但至今仍未跌穿1.35美元水平，除非失守1.3475支持位，估計短期仍會在1.35至1.38美元徘徊。英國最新失業率跌至6.6%，創五年新低，新增職位更刷新紀錄，繼續證明經濟加快復蘇。不過，上月打工仔人工升幅顯著放緩，呢方面帶來的通脹壓力應該有限，增加英倫銀行維持低息的理據，正如上周所講，英鎊兌美元升勢暫時仍止步於1.7。兌歐元則秤高啲，歐元可能下試至80便士才喘穩。<br>加拿大經濟欠佳，但伊拉克局勢不穩，刺激油價近期向上，紐約7月期油昨曾升至每桶106.34美元，創八個多月高位，倫敦布蘭特期油則彈上三個月高位，為加國石油業帶來支持，帶挈加元本周反彈至1.08兌1美元水平。<br><br>奇兵<br>本欄逢周五刊登</p><p>識睇 一定睇蘋果嘅足動世盃： <br> http://worldcup2014.appledaily.com/  </p></body></html>