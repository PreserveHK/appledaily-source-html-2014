<html><header><meta charset="utf-8"><title>大棋局：中國轉捩點（完） - Mr. Tregunter</title></header><body><h1>大棋局：中國轉捩點（完）<br> - Mr. Tregunter</h1><p>人工6,000蚊每年以8%複利率增長，10年後變12,954蚊，多咗1倍。6,000蚊變12,000蚊容易，60萬億元變120萬億元難，因為基數唔同。1995年中國GDP 6萬億元（人民幣．下同），而家近60萬億元，如果GDP要繼續以8%增長，睇嚟未來要去火星起高鐵。GDP呢類指標只係數字遊戲，何苦中國必要保七保八？因為中國六四後實際上行一套上壓右疏政策，政治上一切打壓，但人需要宣洩渠道，所以要右疏，即引導全國上下所有精力都只為搵錢。久而久之，社會上不公義之事冇人敢再講，但敲詐扶阿婆者係商機，整膠粒鹹蛋係商機，煉油由南海煉到樓下個坑渠係商機，真係商機處處。<br>戰國時期魏國李悝落咗道命令，凡有官司解決唔到用射箭了斷，判中的者勝，結果秦國入侵魏國時被射到走夾唔唞。在上者嘅引導一旦積習成形，影響好大。今日中國凡事以錢了斷，有人被車撞扮睇唔到，因出聲成本太高。如果中國經濟唔再一支箭咁上，25年嘅積壓會如何爆發？呢個先係中國GDP唔可以跌嘅原因。《中國轉捩點》描述一個框架，此框架如何影響股樓滙債，容後分述。<br><br>Mr. Tregunter<br>本欄逢周五刊出<br><br>註：作者為《地利根德閣》blogger，著作有《樓市撈底攻略》</p><p>【壹錘定音 . 李慧玲】6月4日正式開咪!<br>收聽方法: 請留意【壹錘定音】facebook專頁！<br> https://www.facebook.com/hammerout.hk  </p></body></html>