<html><header><meta charset="utf-8"><title>魚樂無窮：尋找下一隻優質殼股 - 唐牛</title></header><body><h1>魚樂無窮：尋找下一隻優質殼股 - 唐牛</h1><p>世界盃效應開始發酵，成交500億唔夠，如果捱夜睇波再炒股，包你一分鐘瞓着。幸好悶市下仍有兩大炒作概念，唔係連僅有嘅炒鬼都走埋。第一樣係AH概念股，大折讓派系如洛陽玻璃（1108）、東北電氣（042）升穿滬港通高位，但部份基本因素麻麻，炒作要貼市兼轉身快。</p><p>過四關揀信佳</p><p>第二樣係殼股尋寶潮，英發（439）及景福（280）喪升一倍及四成，快過印銀紙。早排推介嘅豪特保健（6880）炒高一成，喺一蚊樓下撈貨嘅戰友，不妨先食一半，有利潤在手，坐都坐得穩陣啲。今日推介另一隻潛在殼股前，不厭其煩再講賣殼四大條件︰業務簡單、股權集中、市值細小、財政良好。信佳（912）主要從事電子產品研發、製造及銷售，包括寵物培訓器材、專業音響設備及互動教育產品，業務夠簡單，先過第一關。大股東與相關人士持股逾六成，股權夠集中，再過一關。公司市值僅5億銀，入主成本便宜，又過一關。最新業績顯示，手頭淨現金達1.4億銀，兼且年年派高息，財務狀況健康到暈，成功過晒四關；有幸被相中的話，升幅隨時以倍計，乃小注博大贏佳品。<br>唐牛周日facebook即場推介厄瓜多爾下盤，補時階段被踢爆，認真唔抵。今日要收復失地，唯有向皇者巴西埋手，原因一句講晒︰有主場之利，今晚對墨西哥讓球盤雖然好辣（讓一球/球半，1.73倍），但冇計，照捧上盤！<br><br>唐牛<br> https://www.facebook.com/tongcow88 </p><p>【622公投　我撐普選】毅行直播<br>流動版網頁:<br> http://622popvote.appledaily.com  </p></body></html>