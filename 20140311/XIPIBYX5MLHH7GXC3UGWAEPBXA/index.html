<html><header><meta charset="utf-8"><title>中環在線：超人新玩具　中國製盛惠$351 - 李華華</title></header><body><h1>中環在線：<br>超人新玩具　中國製盛惠$351 - 李華華</h1><p>超人李嘉誠最近一篇訪問，披露佢上周有個納米LED電燈膽做新玩具，仲話呢款電燈膽勁慳電之餘，唔發熱、唔燙手。<br>華華即刻上網搵呢間公司，畀35美元加10美元運費（共351港元）買番個，估唔到上周四訂購，兩日後就有貨攞，原來都係made in china，生產廠房位於深圳。<br>超人接受內地《財新網》訪問時親自介紹Nanoleaf生產嘅納米LED電燈膽，記者形容佢做介紹時，熱情到好似傳教咁，果然係上周至愛。<br>根據公司網頁資料，呢間Nanoleaf由三位多倫多大學嘅畢業生創立，其中一位成員Tom Rodinger主力研發產品，佢之前有超過九年時間曾經指導大學學生研發太陽能車，𠵱家繼續研究太陽能產品，希望幫助偏遠地區同發展中國家。另外兩位創辦人Gimmy Chu與Christian Yan似係華人，照咁睇，公司喺深圳設廠都唔出奇。<br>不過，據呢篇訪問所講，每星期都會有一批小玩意送到超人寫字樓，呢班後生仔真係要努力研發，整多幾件超人至愛先得啦。</p></body></html>