<html><header><meta charset="utf-8"><title>反中央　撐張融（記者　陳沛敏） - 陳沛敏</title></header><body><h1>反中央　撐張融<br>（記者　陳沛敏） - 陳沛敏</h1><p>工聯會不理會身兼香港聖公會大主教的全國政協委員鄺保羅「無聲勝有聲」的忠告，好似唔出聲就冇機會，啞㗎啦咁，昨日早上發起「反暴力、反拉布」遊行。<br>大會表示有二千人參加，但其中一位阿姐搶盡風頭，成為遊行隊伍的亮點。她接受記者採訪，被問到遊行目的時，說：「支持政府囉，即係我支持反中央嘅。（問旁邊同伴）即係反咩呀？（旁邊提場「反佔中」）係！一時唔記得咗啫。反佔中、反拉布。太多暴動囉，俾我感覺啲議員乜嘢囉……即係掟來掟去，拗交咁樣，我覺得好唔和平囉，所以我支持張融（相信是指周融）嘅和平囉……和平方案囉。」<br>多謝無綫電視記者，在芸芸遊行人士中，獨家採訪到這位字字珠璣的阿姐，令近期受夠了廢話的觀眾喜出望外。不過，據說這段訪問後來已被無綫方面刪剪，沒再播出。幸經網民不斷分享，才得以在網絡重溫。<br>很多網民周星馳上身，嘲笑阿姐「精神啲，臨時演員都係演員嚟」，又諷刺她這樣不專業的表現，連霞姨個飯盒也賺不到。但這樣未免有點刻毒、涼薄，畢竟她只是一介市民，正如鄺保羅政協兼大主教說，可能只是羊群裏面心中不平安的一頭羔羊，個腦完全唔識得分析，腦筋耳朵只接收一種信息，才會說出「反中央、撐張融」的話來。<br>我反而認為，遊行主辦單位的責任較大。在中聯辦主任張曉明唱首歌也可以籌得過千萬的今時今日，向來善於群眾工作的左派在當下關鍵時刻搞遊行，沒可能這樣甩甩漏漏，洋相大出。若維穩費要接受衡工量值的審計調查，那是應該予以譴責的。<br><br>陳沛敏<br>記者</p></body></html>