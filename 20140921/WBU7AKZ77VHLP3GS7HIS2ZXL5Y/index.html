<html><header><meta charset="utf-8"><title>容易受傷的栢芝　腸胃炎入院</title></header><body><h1>容易受傷的栢芝　腸胃炎入院</h1><p>【鋒菲復合之忘了忘不了】謝霆鋒與王菲甜蜜復合之際，張栢芝卻忽然病倒入院，吊住鹽水的她手部更瘦到皮包骨青筋暴現，難免令人聯想到栢芝入院與鋒菲復合有關。不過，栢芝經理人昨指栢芝是日前在雲南拍攝內地電視節目《明星到我家》時，因急性腸胃炎病倒，現已康復出院，着外界不用擔心。<br><br>謝霆鋒與王菲甜蜜復合，但霆鋒不敢承認亦不敢高調，據悉是因為霆鋒兩個寶貝仔Lucas和Quintus仍然由前妻張栢芝照顧，霆鋒不欲刺激栢芝，所以才與王菲低調復合。</p><p>瘦到青筋暴現</p><p>不過，就在鋒菲昨驚爆復合之際，栢芝昨日卻被發現病倒入院。原來，近日在雲南山區為江蘇衞視拍攝《明星到我家》的栢芝，上周日（14日）開工期間因為急性腸胃炎入院，昨日網上流出栢芝戴住黑超在醫院吊鹽水相片，雖然看不見栢芝面容，但見她緊握拳頭的手瘦到皮包骨青筋暴現，認真我見猶憐。<br>栢芝經理人余毓興昨日接受傳媒訪問時，承認栢芝日前不適入院，他說：「栢芝前幾日喺雲南拍嘢期間好唔舒服，因為急性腸胃炎入咗醫院，佢住咗兩日，𠵱家已經出咗院，返番去雲南繼續拍嘢。」問栢芝可知道霆鋒與王菲復合？余毓興說：「今日冇同佢聯絡，唔知佢知唔知，我亦唔會刻意講畀佢聽。佢哋離婚之後仍然保持係兩個仔嘅父母關係，重有聯絡，所有嘢都過咗去，之前見栢芝都好平靜，所以大家唔需要為佢擔心。」</p><p>然而，栢芝上周日入院，照片卻在鋒菲復合之際流出，可謂相當巧合。而除栢芝入院消息曝光外，昨日更有網民將栢芝做法事照片放上網，指栢芝早前到泰國請高僧做法事，恭請「九尾佛牌」求轉運，由於近年栢芝信奉基督教，其行為難免令人覺得她滿天神佛。<br>不過，栢芝官方微博昨澄清栢芝找高僧做法事新聞屬虛構，指文章和相片其實是多年前舊圖，着各界不要給栢芝三母子造成不必要的麻煩和騷擾。栢芝香港經理人Emily昨日亦在微博說：「他們只想過着平淡的生活，請不要再無中生有了，謝謝！」</p><p>帶兩子四處遊走</p><p>鋒菲復合，二人子女亦自然成為傳媒焦點。Lucas和Quintus近年跟栢芝四處遊走，足迹遍佈加拿大、新加坡、韓國、內地等多個地方，雖然去年栢芝帶一對兒子到新加坡定居，但仍不時見栢芝帶兩子出埠，近日栢芝到雲南拍攝，估計Lucas和Quintus亦有同行。<br>至於王菲亦不時帶與李亞鵬所生女兒李嫣外遊，如月前王菲帶李嫣到泰國旅行，又曾帶女兒來港度假，而她與前夫竇唯所生女兒竇靖童，則遺傳了父母音樂細胞和天份，早前童童來港陪男友人Ernest為《超級巨聲4》面試，更被本報發現跟Ernest在銅鑼灣行街，二人看來不止朋友咁簡單。<br>採訪：魯吉</p></body></html>