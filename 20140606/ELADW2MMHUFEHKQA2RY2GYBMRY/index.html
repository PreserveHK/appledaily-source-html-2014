<html><header><meta charset="utf-8"><title>一周三件：百勤迎第二春 - 錢雋</title></header><body><h1>一周三件：百勤迎第二春 - 錢雋</h1><p>百勤油服（2178）過去五年，年年增長，家陣兼緊接住祖國頁岩氣進入開採嘅高峯期，加行副turbo，迎接第二春，預測PE8倍單位數，超抵搞。<br>百勤主打包括鑽井、完井同增產油田技術，主打客戶中石化（386）、中石油（857）同委內瑞拉國家石油公司（PDVSA）等等超級大孖沙。新鮮熱辣，百勤啱上月尾，攞到伊拉克油田七個油井合同，總值1.8億港銀。又喺今年3月，百勤中標中石化油氣井項目（兼係中標者中攞到最多項目企業），再喺4月，集團又中標河南省頁岩氣項目，實力優勢點，中標率講明一切。<br>之前講過，四川頁岩氣開採，有突破性發展，阿爺將呢個非常規能源增產，全速推進，「十三五」期間，比「十二五」時，加大15倍，去到600億至1,000億立方米！單係呢個項目發展，百勤已經肥仔。<br>市場專業評估亦好樂觀，估計百勤今、明年度EPS，上到0.274元同0.35元，預測PE由家陣14.5倍，跌到得番10.8倍同8.5倍。而場內安東油田（3337）今、明年度預測PE，去到21倍同15.5倍，華油能源（1251）亦講緊14倍及12倍。百勤平咗大截，但現價（3.00元）貼近上市以嚟低位，相對上年高位6.38元，跌咗50%過外，殘到痹。</p><p>博翻半番睇4.5元</p><p>剛啱喺4月尾，百勤發咗2,000萬份購股權，集團現價先啱啱輕輕爬過購股權行使價2.6元，相信大雞唔食細米。又睇返港交所（388）網站權益披露表，由4月開始，幾乎清一色都係百勤掌舵王金龍個名。王生持續增持，真金白銀投百勤信心一票。<br>買百勤，博翻半番計數，上到4.50元，明年度PE先得12.5倍咁大把。</p><p>錢雋<br>細價股專家<br>本欄逢周二、三、五刊出</p><p>【壹錘定音】星期一至五，早上8點開咪！<br> http://hk.apple.nextmedia.com/livestream/channel/lishow <br> <br>立即更新Android《蘋果動新聞》app<br> https://bitly.com/appledailyandroidapp  </p></body></html>