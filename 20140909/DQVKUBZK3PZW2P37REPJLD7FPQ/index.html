<html><header><meta charset="utf-8"><title>將為三子剃頭髮型師：我想有選擇</title></header><body><h1>將為三子剃頭<br>髮型師：我想有選擇</h1><p>【記者馬志剛報道】佔中三子今日剃頭明志，操刀者不是星級金鉸剪，而是戴耀廷平常「御用」街坊髮型師阿Tom。生於斯長於斯，眼看民生二三事，感覺港人近年驟變二等公民，講廣東話也幾近遭歧視，生活空間不斷受擠壓，即使佔中難有即時效果，阿Tom也表明支持，冀能產生微妙化學作用，讓社會走向正途，「我唔想獨裁，唔想硬食；我想有真正選擇，唔係由你話我知得A、B、C餐可以揀」。</p><p>「呢步棋輸硬都要攻一攻」
</p><p>39歲的阿Tom是髮型屋三位合夥人之一，為戴耀廷剪髮已有約七、八年。起初只知戴是大學教授，去年在電視新聞中看見戴，才驚覺他就是佔中推手。自此戴耀廷來剪髮，兩人傾談話題也由閒話家常湊仔經，變成佔領中環爭普選，「以前真係好少接觸政治，但人大咗，慢慢會關心社會變化，加上生咗小朋友，更關心香港未來會係點」。<br>髮型屋對面，是一幅巨型「豪宅牆」，當中不少住客是內地學生，「有客人話，喺𨋢講廣東話都好似被人歧視咁……以前嘅香港，好似已經冇咗」。Tom慨嘆，昔日香港的青年人想法較長遠，會考慮將來，但近年的青年人，目光較短暫，「因為佢哋睇唔到自己仲有乜嘢出路」。他認同戴的說法，是制度出了問題，加上議會代表性不足，造就意見兩極化，港人前路更迷茫。<br>月初人大一錘定音，普選有篩選幾近成定局，「好失望，又話港人治港。可能個樣係香港人，但已被洗腦，同化咗妝走嚟管治，有乜分別？」他拒絕硬食，表明撐佔中，「硬食就會變得順理成章，錯嘅變成啱，改變唔到佢（當權者）想法。呢步棋即使輸硬，都要攻一攻」。<br>近日Tom與客人攀談，也會做個小民調，探聽各人的取態，「有人其實想改變，但又唔想出聲；有人乜都唔識，但都願意親身出去行動。當然有人反對搞咁多嘢，只睇經濟情況，但我覺得咁樣有啲短視，長遠應該行多步」。<br>Tom表明願意親身參與佔中。不怕秋後算賬？「我所做嘅只係好少，冇嘢好驚」。有指佔中犯法、影響經濟，「咁呢個行為先有力，冇power冇意思，冇人會理你。佔中可以令大家睇清楚成件事，會產生一啲化學作用，結果係點已經唔重要。我相信佔中係香港由唔好演變到好嘅轉捩點，起碼俾對方反思，做嘅嘢要服眾」。</p></body></html>