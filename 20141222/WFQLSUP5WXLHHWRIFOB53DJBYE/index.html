<html><header><meta charset="utf-8"><title>唯獨安仔不可取替Sammi甜認許太</title></header><body><h1>唯獨安仔不可取替<br>Sammi甜認許太</h1><p>合共12場「Touch Mi鄭秀文世界巡迴演唱會」前晚假紅館開鑼，鄭秀文（Sammi）的另一半許志安甘做背後的男人，全晚在後台默默支持Sammi演出，嘉賓古天樂更以「許太」稱呼Sammi，令她甜到入心，露出冧爆笑容。</p><p>鄭秀文前晚在紅館開騷，與古天樂合唱張國榮《為你鍾情》，古仔唱到「以後同用我的姓」時，大叫Sammi做許太，唱完後又說：「多謝許太，我今日係為許生唱畀你聽。」前年有傳Sammi和安仔在峇里舉行婚禮，今年6月安仔兄長出殯，Sammi以「弟媳」身份與安仔送花圈，默認兩人已婚。</p><p>「我曾經好怕輸」</p><p>Sammi又演繹老公的歌曲《一步一生》和《唯獨你是不可取替》，全場歌迷大叫安仔，不過安仔始終沒有現身，反而另一個安仔──C AllStar成員安仔上台做嘉賓，Sammi鬼馬說：「咦？同我屋企嗰件唔同樣嘅？呢個靚仔啲。」安仔扮驚說：「我唔敢喺呢度叫安仔！」Sammi即抵死說：「係喎，會畀人打喎。」</p><p>相隔5年再踏紅館的Sammi說：「我好enjoy，終於唔使日日食烚雞烚肉，食到我個樣成個烚字咁。」曾患情緒病的她唱《長恨歌》感觸說：「最佳女主角提名咗十幾次都冇攞過，搞到我冇晒自信。年輕時個性好大漏洞，我從來唔係需要贏嘅人，但我好害怕輸，𠵱家最緊要心態健康及紮實，就唔會被影響到。」<br>採訪：盧妹<br>攝影：沈健程</p><p>表演精采　衫夠大膽</p><p>鄭秀文前晚個唱換了10套歌衫登場，本報請來時裝設計兼形象指導張學潤（Nelson）品評，他讚整體衫有足夠舞台效果，但沒以前Nike眉、鹿角突破驚喜，不過尺度大膽了。</p><p>　</p><p>鄭秀文演唱會曲目</p><p>1.Bang Bang Bang<br>2.螢光粉紅<br>3.煞科<br>4.天生一半（Masta Mic合唱）<br>5.非男非女<br>6.十誡<br>7.男仕今天你很好<br>8.放不低<br>9.一追再追＋追<br>10.時間之光（安仔＠C AllStar合唱）<br>11.天梯（C AllStar）<br>12.愛是（MC仁合唱）<br>13.戰勝自己（24味合唱）<br>14.Hallelujah<br>15.上帝早已預備<br>16.朝聖<br>17.問我<br>18.為何又是這樣錯<br>19.玻璃鞋<br>20.終身美麗<br>21.長恨歌<br>22.Do Re Mi<br>23.輸得漂亮<br>24.為你鍾情（古天樂合唱）<br>25.Water Of Love／起哄／獨家試唱／星秀傳說／信者得愛（MC仁合唱）<br>26.火熱動感la la la<br>27.唯獨你是不可取替<br>28.捨不得你<br>29.一步一生<br>30.不要驚動愛情</p></body></html>