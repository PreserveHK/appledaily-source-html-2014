<html><header><meta charset="utf-8"><title>上山囡囡　情傾6呎中東男</title></header><body><h1>上山囡囡　情傾6呎中東男</h1><p>【中環】上山詩鈉的女兒Hilary盡得母親真傳，眼大鼻尖標致，早已成為不少網友心目中的sexy girl，不過原來Hilary已經心有所屬，日前身穿白色透視衫的她，被發現與一個六呎高外籍男手拖手現身中環，雖然男友比她高一個頭有多，但感覺不突兀，反而因Hilary的外形鬼鬼哋，與男友站在一起相當合襯。Hilary與男友先到蘭桂坊一間日本料理撐枱腳，約個半小時左右才離去。<br></p><p>「十幾歲正常」</p><p>兩人漫無目的向港鐵站方向步行，經過Starbucks時入內買了一杯咖啡，未知是否意猶未盡，兩人再行上蘇豪區，不過六呎外籍男明顯不太識路，要Hilary帶路兼揸主意，其間未見兩人有親䁥舉動，只是有兩小無猜的感覺！</p><p>在Hilary的Instagram內，也見到她與六呎外籍男的沙灘look和生活相，有朋友大讚她們有夫妻相！昨日向上山求證Hilary拍拖，她似乎對女兒的行蹤知得一清二楚，還反問是否在中環被影到，並說：「我知呀，嗰個男仔係中東籍，佢哋識咗一段時間，其實呢個年代，十幾歲拍拖都好正常，我都有見過男仔，佢份人好乖仔㗎！」<br></p><p>家規11點回家</p><p>再問上山會否對女兒定下拍拖規條？她笑說：「我哋比灰姑娘仲要早，最遲夜晚11點就要返到屋企，我好少同佢哋一齊出去，小朋友有佢哋自己嘅世界，無謂做電燈膽！」<br>採訪、攝影：陳辰、陳杰</p></body></html>