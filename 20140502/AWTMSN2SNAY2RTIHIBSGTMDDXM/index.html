<html><header><meta charset="utf-8"><title>求驗客手記：A貨莫耶斯黑狗當災</title></header><body><h1>求驗客手記：<br>A貨莫耶斯黑狗當災</h1><p>生得似名人，有時會引嚟好多不必要嘅麻煩。好似喺英國，有位叫迪米安曉士（左）嘅曼聯球迷，佢生得同曼聯前領隊莫耶斯（右）成個餅印咁，似係後生十年嘅莫耶斯，成日俾人認錯。迪米安曉士話今季經歷咗天堂與地獄，季初好多人都爭住同佢影相，但當曼聯越踢越差，佢就連行出街都會俾人鬧，仲有人send短訊鬧爆佢。不過，迪米安曉士話自己唔算好似莫耶斯，而佢就最想生得似碧咸。莫耶斯𠵱家做咗曼聯嘅過街老鼠，同佢拉上關係嘅人都冇咩好結果，好似早兩個月有個叫莎拉莫耶斯嘅女仔被網上欺凌，因為網民以為佢係莫耶斯個女；到莎拉莫耶斯喺網上公開澄清同莫耶斯冇關係之後，先至冇人騷擾佢。</p></body></html>