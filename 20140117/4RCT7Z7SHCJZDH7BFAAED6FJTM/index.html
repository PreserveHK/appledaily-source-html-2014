<html><header><meta charset="utf-8"><title>樓價升定跌 - 左丁山</title></header><body><h1>樓價升定跌 - 左丁山</h1><p>樓價在2014年是跌還是升，係左丁山最近向朋友之中嘅地產專家提出嘅問題。睇報紙報導，地產股分析師、經濟師多數睇淡，睇跌一至二成，悲觀派甚至睇跌二至三成，專家看法有無實質支持呢？新樓盤成交似乎好暢旺噃，特別係啲市中心新盤，例如灣仔囍匯大把人搶住要，雖則係價錢非常貴，一個四百呎單位要一千萬元或以上，左丁山聽到都伸出條脷，但老友記W就買咗一間喎，有乜用途呀？相信係當酒店房用，久唔久因為有應酬至深夜，就索性在灣仔過夜，唔返屋企。<br>一位房屋委員聽見市建局啲樓咁好賣，特別搵人帶佢去考察吓，佢在簽約揀樓現場，所見到嘅買樓人士，幾乎全部係銀髮一族，似係已經上岸之人，走來買個細單位做乜嘢？有關人士向佢報告：「灣仔係全港十八區最富裕嘅一區，大把隱形富翁住在灣仔，不少係買個細單位俾下一代做住宅嘅，或者係兩個老人家嚟住，貪方便兼懷戀少年時光在灣仔長大吖嗎，現在住緊嘅大單位咪讓俾兒子新抱，或女兒女婿住囉。」<br>委員聽完，認為幾有道理，上到現場睇樓，真係似足酒店房一間，真正廚房欠奉並非一般家庭住宅，千零萬買間「鬧市中心酒店房」，香港人都願意付出，故此地產大好友L對左丁山及委員講：「我成日話香港房屋有鋼性需求，隱形富翁之多，簡直數唔晒，80後買唔起樓，父母就同佢交首期五至六成，等啲仔女供得起樓。我要向啲40後、50後父母致敬，有此原因，我繼續睇好樓市，今年香港就業人數創新高，逼近380萬，家庭收入中位數繼續向上爬，加薪幅度亦有4%至5%，我敢膽話美國一定唔加息，唔好聽財政司司長出口術，唯一負面因素只係SSD、BSD、DSD啫。」呢三D辣招確係辣到啲中產換樓客眼淚水都飆埋出嚟，佢地最恨梁振英之處，並非冇普選，而係買樓先付DSD，慢慢等退稅，加埋金管局嚴限銀行按揭貸款上限，就令到一啲較高收入中產夫婦往往欠缺嗰百零萬做唔到按揭。委員有朋友嘅下一代夫婦兩人皆在投行工作，每月家庭收入近30萬，住八百幾呎樓，生咗一子一女，請咗兩個菲傭，太太話屋內住咗六個大人細路，太擠逼嘞，成日話要換間千二、千三呎，但就因為兩人雖有現金流嚟供樓，但一時之間唔夠現金交五成至六成首期及印花稅，咪日日鬧梁振英囉。</p></body></html>