<html><header><meta charset="utf-8"><title>無綫點解咁樣播世盃？</title></header><body><h1>無綫點解咁樣播世盃？</h1><p>無綫失落了世界盃獨家播映權16年，昨日凌晨重奪「話語權」，用四小時直播節目伴隨揭幕戰娛賓。</p><p>正當廣大市民歡天喜地擁抱免費世界盃懷抱之際，未知是否無綫「餓波」太久，為填塞四小時直播空間，無緣無故加插唱歌、煮食環節，嚴重消磨觀眾睇波意欲，結果惹來網民狂插。敢問無綫，點解世盃要咁播？</p><p>【6個為甚麼】</p><p>1.點解咁多植入廣告？</p><p>無綫苦等16年，終於返回世界盃獨家播映主場，這些年頭除了直播技術進步外，亦學懂利用「場邊闊度」，用盡每個角落及有利位置來安插贊助商品，例如推出一排按摩椅供藝人坐。而最明顯必定是可口可樂及百威啤酒，每當嘉賓分享心水球隊時，枱前總「陳列」着大堆飲品。</p><p>2.點解會唱歌、煮嘢食？</p><p>賽事於昨晚凌晨四時開波，為留住一班捱眼瞓觀眾，無綫已絞盡腦汁，始終炮製四小時直播節目不是易事。無綫刻意營造「森巴」感覺亦無可厚非，但忽然有大廚教煮鮑魚龍蝦，又有頻穿崩的魔術表演，跟睇波完全大纜扯唔埋。無綫又召集藝員撐場，唱出「樣辦」世界盃歌來堆塞時間，結果令觀眾越睇越眼瞓。</p><p>3.點解要跟有線球賽台？</p><p>無綫於收費台19台播出《低俗講波團》，請來黃毓民和盧覓雪講波，賣點原來是有得聽粗口和九唔搭八評述，以及一眾性感女在鏡頭前晃動。先別說要花費一百幾十元才有得睇，節目的構思跟N年前已有的有線球賽台節目大同小異。</p><p>4.點解又係阿叻？</p><p>最令網民百思不得其解的，相信是為何每屆世界盃，阿叻陳百祥「老是常出現」，明明昨晚沒有荷蘭的份兒吧！他與李克勤、譚詠麟以「超級球迷」身份擔任節目嘉賓，連主持工作也省掉，純粹在鏡頭前吹水搞氣氛。不過阿叻在蹧躓藝員確實有一手，為沉悶節目添了些少亮點。</p><p>5.點解講波咁唔專業？</p><p>畢竟是揭幕戰，未知無綫是否為隆重其事，竟一口氣安排黃興桂、李偉文、江忠德、Keyman、鍾志光和潘文迪來評述一場球賽，更巴西、香港輪流評述，接力講波簡直史無前例。不過最令網民不滿的，反倒是評述員嚴重偏頗巴西，又對克羅地亞球員極其陌生。</p><p>6.點解關鍵球賽冇得睇？</p><p>說到底，觀眾最關心還是有幾多場免費波睇。只可惜免費波跟白皮書所解讀的「高度自治權」一樣，是無綫給幾多才有幾多，今屆世界盃64場賽事，無綫只恩賜22場，當中最關鍵的賽事，包括分組賽的第3場、16強及部份8強賽事等，都只限收費台播放，擺明畀甜頭引人落叠科水裝收費台。</p><p>全城熱鬧：網民狂踩賽前騷</p><p>事隔十六年，無綫再次奪得世界盃獨家播映權，網民對無綫在賽前安排的撐場節目，以至現場旁述和收費台的《低俗講波團》也大踩特踩，由全城盛事變全城怒潮。</p><p>我真名叫高登：廣告時段做訪問問佢哋睇好邊隊仲儍的嗎？成班儍的女，唔識足球又要扮識，喺度扮晒嘢話支持最靚仔嘅C朗同埋葡萄牙！</p><p>星夢學園：一人一信畀番有線搞好過，至多我哋夾錢賠畀TVB。</p><p>滾水淥正氣：tvb搞體育得啖笑，全部人唔做功課，乜嘢節目都可以拉自己班歌手上去。大佬𠵱家睇波呀，唔係想睇巨聲幫星夢幫呀，你估我哋班球迷係港女想睇歌星咩。</p><p>mirandalaw：低俗講波團，淨係一個黃X民，一個盧X雪，已經唔想睇。</p><p>EliseElise：低俗講波團，我覺得好似去在bar睇波咁，成班唔知有乜嘢point嘅閒談咁，同好嘈，唔啱我。</p><p>I.Rakitic：克羅地亞啲人變晒無名氏，成場幫巴西，黑都講成白，上網睇好過。</p><p>資料來源：各大討論區</p><p>有邊幾場冇得睇</p><p>四年一度的世界盃，今年由無綫獨家播放64場賽事，但有多達42場賽事不會在免費頻道播放，當中包括最重要的分組賽第三場關鍵賽事，以及八場16強賽事均不會在免費頻道播放，由6月21日開始整整兩星期，免費頻道出現世界盃真空。直至7月5日才播放其中兩場8強賽事，季軍爭奪戰也不作免費播放，令人遺憾。</p><p>14/6</p><p>智利VS澳洲</p><p>17/6</p><p>伊朗VS尼日利亞</p><p>加納VS美國</p><p>18/6</p><p>俄羅斯VS南韓</p><p>19/6</p><p>喀麥隆VS克羅地亞</p><p>20/6</p><p>日本VS希臘</p><p>21/6</p><p>意大利VS哥斯達尼加</p><p>瑞士VS法國</p><p>洪都拉斯VS厄瓜多爾</p><p>22/6</p><p>阿根廷VS伊朗</p><p>德國VS加納</p><p>尼日利亞VS波斯尼亞</p><p>23/6</p><p>比利時VS俄羅斯</p><p>南韓VS阿爾及利亞</p><p>美國VS葡萄牙</p><p>24/6</p><p>荷蘭VS智利</p><p>澳洲VS西班牙</p><p>喀麥隆VS巴西</p><p>克羅地亞VS墨西哥</p><p>25/6</p><p>意大利VS烏拉圭</p><p>哥斯達尼加VS英格蘭</p><p>日本VS哥倫比亞</p><p>希臘VS科特迪亞</p><p>26/6</p><p>尼日利亞VS阿根廷</p><p>波斯尼亞VS伊朗</p><p>洪都拉斯VS瑞士</p><p>厄瓜多爾VS法國</p><p>27/6</p><p>葡萄牙VS加納</p><p>美國VS德國</p><p>南韓VS比利時</p><p>阿爾及利亞VS俄羅斯</p><p>29/6至2/7</p><p>8場16強賽事</p><p>5/7</p><p>其中一場八強賽事</p><p>6/7</p><p>其中一場八強賽事</p><p>13/7</p><p>季軍爭奪戰</p><p>識睇　一定睇蘋果嘅足動世盃：<br> http://worldcup2014.appledaily.com/  </p></body></html>