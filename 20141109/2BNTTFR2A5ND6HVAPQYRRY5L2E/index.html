<html><header><meta charset="utf-8"><title>《M：I 5》片場孖公仔半百靚佬湯狂追22歲翻版姬蒂</title></header><body><h1>《M：I 5》片場孖公仔<br>半百靚佬湯狂追22歲翻版姬蒂</h1><p>荷李活影星湯告魯斯（Tom Cruise）自從兩年前與前妻姬蒂荷姆絲（Katie Holmes）離婚後，一直都未有拍拖。現已52歲的靚佬湯，最近被指睇中《職業特工隊》（Mission Impossible）第五集的22歲片場助手Emily，向她發動攻勢狂追！</p><p>約定煞科撐枱腳</p><p>靚佬湯雖然已過半百歲，但身形依然弗爆，樣貌亦比同齡的男人年輕。近日忙於在倫敦拍攝《職業特工隊5》的他，日前更不怕危險，親自吊在飛機艙外拍於半空盤旋的戲份，相當勇猛。靚佬湯這麼勇的原因，極有可能是因為有他喜歡的人在場。<br>根據美國雜誌《Us Weekly》報道，靚佬湯對他的《職業特工隊5》片場助手嗒晒糖，而這位名叫Emily的助手年僅22歲，比靚佬湯足足細30年！Emily擁有啡色長髮及略粗的眉毛，身材高䠷及纖瘦，與前湯嫂姬蒂荷姆絲的特徵相似。由於《職業特工隊5》去勻奧地利、倫敦、摩洛哥拍攝，因此Emily亦跟實靚佬湯周圍走。從拍攝現場的照片可見，有靚佬湯出現的地方，Emily也在附近，而且還令靚佬湯笑逐顏開。<br>知情人士向雜誌爆料說：「阿湯經常與Emily調情，大多數劇組的工作人員已留意到湯很喜歡她。」爆料者又指靚佬湯已經邀請了Emily待電影拍畢後，去食晚飯約會。該爆料者亦表示從未見過靚佬湯對女士那麼熱情，更「未出發先興奮」，非常期待約會。<br></p><p>另一半越來越細</p><p>事實上，除了首任妻子Mimi Rogers比靚佬湯大6年外，靚佬湯之後的對象年齡亦越來越細。第二任妻子妮歌潔曼（Nicole Kidman）比他細5年，之後結識的女友彭妮露古絲（Penelope Cruz）比他細8年，到第三任妻子姬蒂荷姆絲比他細17年。<br>另外，妮歌潔曼昨日與老公Keith Urban一同在紐約現代美術博物館出席時裝品牌LV舉辦的活動，二人在記者前攬到實，相當恩愛。前日妮歌於田納西州陪完老公出席鄉謠頒獎禮後，便到了書店為小朋友講柏靈頓小熊的故事，母愛爆棚！<br>撰文：泰米</p><p>【三個粉絲去首爾】<br>追星實錄，即上韓劇讀： http://hk.apple.appledaily.com/kstar  </p></body></html>