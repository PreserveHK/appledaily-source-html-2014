<html><header><meta charset="utf-8"><title>隔牆有耳：Snoopy六兄弟姊妹聚首香港 - 李八方</title></header><body><h1>隔牆有耳：<br>Snoopy六兄弟姊妹聚首香港 - 李八方</h1><p>呢個聖誕，唔只《花生漫畫》嘅主角Snoopy陪大家過節，連佢幾位五呎高嘅兄弟姊妹，包括Belle、Marbles、Olaf、Andy同Spike，亦齊齊飛咗嚟香港，同大家講聲Merry Christmas。</p><p>唔知道Snoopy有兄弟姊妹？查實喺1975年至1994年，Snoopy呢五兄弟妹已經陸續喺漫畫出現㗎嘞；而1991年製作嘅動畫「Snoopy's Reunion」，仲有Rover同Molly出過場㖭，但可能因為故事中嘅兄弟姊妹係分開住啦，所以Rover同Molly，冇機會喺《花生漫畫》著作出現，今次亦冇趁住《花生漫畫》65周年，一齊跟大隊到觀塘apm陪大家過聖誕。原來呢次係佢哋首次喺全球進行大型展覽，同場仲有Charlie Brown、Woodstock等Snoopy老友，展期至明年1月4日。</p></body></html>