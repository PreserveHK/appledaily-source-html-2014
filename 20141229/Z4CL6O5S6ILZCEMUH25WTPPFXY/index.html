<html><header><meta charset="utf-8"><title>魚樂無窮：買平保手快有手慢冇 - 唐牛</title></header><body><h1>魚樂無窮：<br>買平保手快有手慢冇 - 唐牛</h1><p>中美股市喺港股休市期間，為股民送上聖誕大禮，道指企穩18000，標指逼近2100，羅素2000破頂，拆禮物拆到手軟。<br>另一邊廂，滬綜指兩日累升6.2%，全周計倒升1.6%，三扒兩撥再創四年新高，內銀內險基建股炒到七彩。H股有好戲上演，都係嗰句，信A股牛市未死，揸實概念股準沒錯，炒出炒入雖可賺波幅，但稍有差池，隨時低沽高揸，得不償失。<br>有技術派分析，A股破頂但成交欠支持，見頂味濃喎。但從好嘅角度出發，細成交依然破頂，證明樓上沽壓不大。執筆之時人行宣佈調整存貸款統計口徑，市場預計此舉可釋放約5.5萬億人仔信貸空間，變相放水，A股gogogo！<br>繼續推介大路A股概念股平安保險（2318），三個老土原因，明知都要講！第一，股票投資多。A股升自然水漲船高，睇好A股必買平保！第二，猛人入局。早前平保向最多10名投資者配售5.94億H股，每股作價62元，集資365億銀；有傳雙馬有份接貨，咁啱馬化騰同期減持騰訊（700），係咪套現換馬，從批股後平保節節上升，你應該搵到答案。<br>第三，炒AH折讓。平保A股最新報67.81元人仔，折約84.8港紙，H股上周三報73.75元，落後一大截，可以預期，A股升勢短期會勁過H股，就算差價唔收窄，抆住衫尾跟升都好和味！<br><br>唐牛<br> https://www.facebook.com/tongcow88 </p></body></html>