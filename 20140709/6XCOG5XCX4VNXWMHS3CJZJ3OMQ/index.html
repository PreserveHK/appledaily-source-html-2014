<html><header><meta charset="utf-8"><title>智取大市：北車有好消息惡晒 - 晉佳</title></header><body><h1>智取大市：北車有好消息惡晒 - 晉佳</h1><p>自從炒憧憬資金流入嗰浸之後，上升股份比例越嚟越低，噚日升股少過跌股，表面睇動力唔多足夠，但港股交投淡靜同時，大家都好踴躍去炒細嘢，市場氣氛唔係太差，但永遠總係只得少部份股票有得炒，指數升極升唔起，點睇都跑輸外圍股市。一句講晒，股票供應過多。<br>始終港股裡面有唔少股票大家一早買到飽晒，就好似內銀股咁多間，工、中、建對散戶嚟講根本冇分別，內房股就幾十間，仲有唔少排緊隊嚟香港上市，咁搞法呢啲板塊點會谷得起。<br>截至噚日為止，港股主板市值24.25萬億元，恒生指數就處於23541。同大約六年前嘅2008年5月底相比，恒生指數當時係24533，但同時港股市值只得18.25萬億元。明明指數六年間下跌咗4%，但係港股主板市值竟然膨脹咗32.9%，原因係呢六年嚟好多新股上市、配售新股活動，以市值計算，六年間股票供應增加咗三分之一，股票不停增加，錢就得咁多，美國退市仲有可能令到錢少咗，畀我係大戶，仲買港股嚟做乜，卒之啲錢今年上半年寧願去東南亞，君不見越南、菲律賓股市今年上半年升超過一成？<br>港股長期變成多數服從少數嘅遊戲，所以揀股都係跟紅頂白，最好有概念得嚟，股票供應唔多，大折讓H股隻隻都細細隻，炒幾個月都未識停，浙江世寶（1057）、洛陽玻璃（1108）都升咗超過一倍；殼股唔覺唔覺都炒咗大半個月。如果唔敢高追，就要搵新概念，鐵路股會係一個唔錯出路。<br>7月1日開始，中國鐵路調整運行圖，簡單啲講係調整班次，而呢次調整係2007年以嚟最大幅度。調整之後，全國鐵路開行旅客列車總數達到2,447對（一對即係來回一次），其中動車組列車1,330對。</p><p>冇蟹貨易炒上</p><p>如果調整班次密咗，按理係需要有更多鐵路車卡設備去應付，受惠嘅會係北車（6199）、南車（1766）、南車時代（3898），其中隻北車貪佢新上市，佢樓上冇蟹貨，招股時又冇乜散戶參與，較易炒上，最近四個交易日升咗14%。<br>北車去年以機車、動車為主嘅軌道交通設備業務營業額680億元人民幣，佔整體七成，鐵道總公司旗下企業生意佔收入接近五成，生意同鐵路國策緊密相連。北車去年市盈率14.3倍，低過南車嘅17.9倍。由於係2007年至今最大班次調整幅度，強勢唔會咁快玩完，加上市場求好消息若渴，呢隻股應有唔錯表現，中線以17倍市盈率作為目標價，上望7元。<br><br>晉佳<br>本欄逢周三刊登</p></body></html>