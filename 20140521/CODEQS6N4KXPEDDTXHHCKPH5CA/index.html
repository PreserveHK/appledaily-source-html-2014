<html><header><meta charset="utf-8"><title>一周三件：AV Concept抵博 - 錢雋</title></header><body><h1>一周三件：AV Concept抵博 - 錢雋</h1><p>手遊股第一視頻（082）前日一公佈附屬首季虧轉盈，到噚日最高累計彈升咗28%。場內AV Concept（595）有半年靚仔業績打底，手遊股當中，質地唔差，兼食埋世盃熱，PB又超吸引，仲未升過，抵博。<br>AV Concept主打半導體分銷，近年兼攻手遊，透過全資附屬Koocell，喺今年頭推《三國異誌》，一個月嘅下載率，已經高達30萬人次，兼且係亞洲區最有賺錢能力嘅卡片類手遊。<br>而Koocell家陣開發有1億觀眾人次嘅動畫電視劇《超智能足球GGO》、相關大型足球遊戲《GGO Football》。<br>食住世界盃熱潮，呢個game應該掂過碌蔗。</p><p>PB超級大折讓</p><p>AV Concept手遊瓣數質地唔錯，但集團由2月到家陣插咗40%，仲未認真彈過。又AV Concep喺呢個半年低位，現價（0.71元）PB得0.65倍。場內求其搵同行比比，雲遊（484）3月到家陣插水50%，PB仲高企兩倍、博雅（434）4倍、第一視頻近1倍，AV Concept PB超級大折讓！<br>再講，AV Concept投資兩家手遊公司Koocell同Me2on，總購成本6,500萬銀咁大把。<br>只要呢兩間手遊公司，一煲掂上市，AV Concept增值肯定啖啖肉。<br>又AV Concept今年上半年純利翻半番到2,207萬銀，已經超過2013年度（3月結）全年純利923萬銀。<br>喺AV Concept上年9月半年結打後，祖國智能手機一路大賣，照計，集團主打嘅半導體分銷瓣數，下半年繼續醒神，嚟緊派發全年成績單，又有得炒盈喜。<br>買AV Concept，當佢PB只係輕輕追貼最近磅嘅第一視頻1倍水位，講緊都要升55%，到1.1元。</p><p>錢雋<br>細價股專家<br>本欄逢周二、三、五刊出</p></body></html>