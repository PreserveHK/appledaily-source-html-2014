<html><header><meta charset="utf-8"><title>中環在線：獲批准重建近萬呎大宅吳光正打造山頂皇宮 - 李華華</title></header><body><h1>中環在線：獲批准重建近萬呎大宅<br>吳光正打造山頂皇宮 - 李華華</h1><p>九倉（004）老闆吳光正近年將部份業務交畀阿仔吳宗權接手，可能多咗時間留喺屋企，心思思想重建自己位於山頂施勳道嘅大宅。<br>吳光正自住嘅施勳道36號大屋，飽覽香港仔一帶無敵海景，剛獲得政府屋宇署批准，可以重建成為1幢兩層高、連一層地庫嘅洋房，總樓面約9,282方呎，即係平均每層超過3,000方呎。</p><p>曾是渣打大班屋</p><p>其實吳光正喺2011年已經有意重建呢間大宅，想改建成1幢4層高洋房，總樓面仲大少少，有9,367方呎，但係最後冇動工。事隔三年，吳光正寧願犧牲接近90方呎地方同埋起矮一層，好可能係想每層樓面大啲、住得寬敞啲。<br>施勳道36號曾經係渣打銀行中港澳區總經理黎恪義住嘅大班屋。但喺1992年初，因渣打旗下印度孟買商人銀行有員工動用銀行存款炒賣股票損手，需要賤賣香港物業救亡，連總部中環渣打銀行大廈同大班屋都要變賣套現，吳光正就喺1993年，以5,150萬元執到呢件筍盤。以家陣山頂豪宅呎價最少13萬元計，呢間屋已經升值超過22倍，去到12億元以上。<br>山頂施勳道曾被外國傳媒評選為全球最貴住宅街道首位，匯聚城中富豪，卓能集團（131）主席趙世曾、世房（813）主席許榮茂、大生地產（089）馬氏家族等名人都係呢個地段業主。<br>吳光正間屋對面，正正就係新地（016）郭氏家族持有嘅施勳道35、37、39號同種植道42號，郭氏家族選擇收租唔賣。<br><br>李華華<br>mailto:LiWaWa@AppleDaily.com</p></body></html>