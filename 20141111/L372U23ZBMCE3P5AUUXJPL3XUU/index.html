<html><header><meta charset="utf-8"><title>板塊尋寶：給炒股老表的一封信 - 王昇</title></header><body><h1>板塊尋寶：給炒股老表的一封信 - 王昇</h1><p>老表：<br>收到你短訊，指對下周一開通的滬港通熱切期待，事關你話係大陸追睇TVB劇集《使徒行者》，其中一幕是主角炒股，一星期就可以由100萬元速賺600萬元，因為港股沒有漲停牌機制，可以升到痴線，問我有冇心水股介紹。<br>老表，雖然同你唔太熟，但亦有必要話你知實際情況。由100萬元炒到600萬元，的確有真實個案，但多數是股仔、莊家股一類高風險股票，捫心自問，你何德何能，可能聽到消息提前入場呢。<br>港股沒有漲停牌，也沒有跌停板，而一般都係跌到PK，然後拉閘放狗。你話唔怕，因為你懶醒話，一開波可以買賣的港股通股票只有266隻，相信應該都係穩陣兼大大隻的。為了老表你，我對266隻所謂「穩陣」「大價股」統計一番，結果嚇了我一跳，然後得啖笑。<br>266隻港股通股份，超過一半今年迄今竟報跌，表現最差的一隻叫合生元（1112），即係你個仔飲開果隻「洋」奶粉，今年頭股價70蚊樓上，宜家17蚊有找，跌幅76%。你投資100萬元落這隻「正股」，現在只值24萬元。買A股輸得慘，買港股一樣可以輸甩褲。<br>你可能以為只是冰山一角，但輸鑊金的港股通股票，何止一隻。十隻最PK的港股通股票，跌幅最少都有35%。很多隻都同你息息相關，包括你住緊層樓的發展商：雅居樂（3383），老闆被失蹤，股價插水五成。另外，你嚟香港都會幫襯的莎莎（178），以為生意好，但股價都跌了41%。你去澳門賭錢進貢，以為賭王賺好多，但隻隻濠賭股都跌到一仆一碌，澳博（880）今年唔見了四成。<br>買股票，最重要是消息接收具透明度。在消息半封鎖的大陸，大部分壞消息被和諧，就算是公司出事，香港曝了光，喺內地可能都被過濾得一乾兩淨。舉個例子，去年中有傳媒直擊，A股第一牛股茅台用邋遢水釀製，但內地傳媒卻完全隻字不提，結果茅台跌吓跌吓，至今仍未見底。<br>試想想，你買的一隻港股通股票出事，翌日本港股民收到料，立即拋棄，但你可能戇居居唔知發生甚麼事，這樣的情況你覺得公平嗎。我知道這番說話你可能聽不入耳，但起碼我溫提了你，橫掂老表你有的是錢，來港交下學費，接些火棒也是常識吧。<br><br>王昇<br> https://www.facebook.com/stockwing1 <br>本欄逢周二刊出</p></body></html>