<html><header><meta charset="utf-8"><title>中環在線：九倉小股東　問到吳光正頭擰擰 - 李華華</title></header><body><h1>中環在線：<br>九倉小股東　問到吳光正頭擰擰 - 李華華</h1><p>都說上市公司嘅小股東越來越唔簡單，去股東會唔係只掛住食。九倉（004）噚日開股東會，一名自稱做咗ibank十幾年嘅小股東喺會後就「標」上台前，拎住張問題紙跟主席吳光正「對質」，問題條條專業尖銳，吳光正都要認真接招。<br>呢位小股東主要就綠城（3900）創辦人宋衛平上月將24.3%股權賣畀融創（1918）單刁發問，事關九倉都持有綠城24.3%，兩大股東勢均力敵。佢不停問吳光正係咪支持單刁、邊個話事之類，又話「以我做咗ibank十幾年經驗，宋衛平呢個人信唔過」。<br>吳光正一邊聽、一邊擰晒頭，都有回答，不過都要由身旁嘅副主席吳天海幫手解圍。呢位小股東聽完先肯收貨，最後喺幾名九倉人員「護送」之下離場。</p><p>【壹錘定音】星期一至五，早上8點開咪！<br> http://hammerout.hk <br><br>立即更新《蘋果動新聞》app<br> https://bitly.com/AppleDailyiOSApp <br> https://bitly.com/appledailyandroidapp  </p></body></html>