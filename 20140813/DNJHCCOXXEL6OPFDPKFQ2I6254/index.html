<html><header><meta charset="utf-8"><title>智取大市：暢捷通重上水面唔難 - 晉佳</title></header><body><h1>智取大市：暢捷通重上水面唔難 - 晉佳</h1><p>噚日講到半新股可以留意，提過吓暢捷通（1588），股價噚日升3.6%，今日就講吓佢嘅基本因素。<br>暢捷通係內地用友軟件旗下經營小微企業應用軟件嘅附屬。阿媽用友，簡單啲講，係香港上市公司金蝶（268）嘅對手。不過，用友嚿年收入係金蝶嘅2.5倍，規模大得多，盈利能力相對金蝶亦係好啲。論用友嘅品牌，可以用內地老字號嚟形容。</p><p>受惠定向降準</p><p>暢捷通喺2005年成立，專攻細公司商業軟件。前幾年內地中小企一直處於捱打狀態，競爭力低啲都執得就執，亦影響咗暢捷通生意，近幾年收入都冇乜增長，2013年同2011年比較，收入增幅差唔多係零，盈利喺2011年係1.27億元人民幣，2013年就1.2億元人民幣，計埋人仔滙價變動，盈利表現喺兩年間微跌，但觀乎公司面對內地差勁嘅中小企經營環境，盤數只輕微跑輸用友，冇話明顯倒退已經算叻仔。<br><br>近年中央政策偏向扶助小微企業，近年終於有新招，第一炮係定向降準，只要三農、小微企業貸款比例達到一定水平，內銀就可以獲得降準，多家內銀因此可以受惠。政策落到嚟，銀行始終要借多啲畀小微企業度難關，亦變相幫咗以小微企業客戶為主嘅暢捷通。<br>暢捷通嘅軟件產品，分開幾個型號，舊款產品T1、T3、T6收入嚿年都倒退，原因係公司力谷新軟件產品T+。T+係配合雲端服務嘅產品，嚿年錄得收入3,650萬元人民幣，增長2.6倍，首購用戶數字由2012年1,193名增加至9,193名，未來肯定取締其他產品。新產品亦令純利率由2012年嘅36%，提升至嚿年嘅38.5%，預計今年純利率會進一步擴闊。用友喺A股上市，估值偏貴，市盈率成38倍，至於暢捷通，歷史市盈率只有22倍。不過，暢捷通未來比起阿媽更受惠國策，理論上前景更佳，顯得暢捷通更抵買。<br><br>暢捷通6月上市招股價16.38元，論質地唔應該低過招股價咁慘情，怪就怪招股時有一批偽hedge fund走去盲搶新股，之後搞到找唔到數，上市後被逼掟殘隻股。不過，上咗市都個幾月，街上殘貨亦相信收得七七八八，到而家都未認真炒過，睇嚟要上番招股價樓上係遲早問題，現價買入，中短線以招股價樓上10%作為目標價，可睇18元，跌破14.5、14元分注止蝕。<br>如果要睇大size嘅股，不妨留意吓東方海外（316），航運股噚日轉強，東方海外業績後一升再升尤見利害，睇圖同成交相信有一輪短線重估潮，上番50蚊不過份。<br><br>晉佳<br>本欄逢周三刊登</p></body></html>