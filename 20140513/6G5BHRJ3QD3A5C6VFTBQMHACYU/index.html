<html><header><meta charset="utf-8"><title>自認加料Sell底褲方力申狂操變爆肌男</title></header><body><h1>自認加料Sell底褲<br>方力申狂操變爆肌男</h1><p>又一個肌男胸降娛樂圈！現年34歲的方力申經4個月地獄訓練，成功搣脂激減30磅肥肉，操出41吋胸肌和6嚿腹肌，剝剩一條底褲拍廣告，超激凸的「小小方」浮誇到爆，方力申大方承認有裝假狗：「軟嘢硬嘢都攝吓！」得戚的小方揚言不介意接拍露股戲為藝術犧牲。</p><p>前飛魚王子方力申曾代表香港參加2000年奧林匹克運動會，退役後火速加入娛樂圈做歌手，近年轉戰內地拍劇賺人仔的他，最近以過百萬人仔酬勞接拍內地品牌底褲廣告，由於要剝衫僅着底褲示人，小方由今年元旦開始苦練身材，跟轉行做健身教練的杜德智操弗，小方昨日接受電話訪問說：「自己一直有做開運動，由以前一星期三日變日日做，可能以前係運動員，更加事半功倍，由最肥169.5磅減到139.5磅，胸肌有41吋。」</p><p>汗水換腹肌</p><p>然而，廣告相中的小方有點硬膠，身形線條更疑似造假，尤其是「小小方」超浮誇，小方坦言：「呢啲後期製作裝吓假狗，攝吓墊吓，軟嘢硬嘢都攝吓，但攝乜唔講得，係商業秘密。」問裝大了幾個size？他笑說：「大咗半個度啦，真係唔知。」小方承認有執相：「平常人影相都美圖秀秀，好在有拍片證明，唔怕畀人話身形唔係堅，終於明白男仔點解有腹肌鍾意自拍，因為用汗水換返嚟，梗係要show off。」<br>剝剩底褲拍廣告有否尷尬？他說：「唔尷尬，可能內褲好似泳褲好貼身，現場幫我整衫嘅女仔得23、4歲，佢攞嘢畀我攝，自己轉身變魔術。」問是否想挑戰碧咸的底褲廣告？小方說：「梗係冇，挑戰自己，呢個係好機會，希望有突破接多啲唔同戲，但性愛場面暫時過唔到自己，剝褲見八月十五都OK。」</p><p>節食斷六親</p><p>小方用4個月激減30磅，他公開地獄減肥秘笈：「多數做單槓、引體上升、sit up，亦同泰拳朋友跑步打拳踢腳，從來冇諗過可以有腹肌，去奧運嗰段時間都冇，我諗自己係游得最快但身材最唔好，因為食得多。」小方指最後階段的節食過程最重要，這期間他就斷六親：「同家人飲茶只係飲水，睇到腹肌線條出晒嚟，最後塊面凹得滯過咗龍，有段時間冇食飯仲變排骨仔，廣告出嚟都覺自己過瘦。」</p><p>節食減肥更令小方脾氣變得暴躁，他說：「烚嘢唔好地方係脾氣暴躁，媽咪成日引誘我食嘢．自己發脾氣，阿媽受咗我好多氣。」問女友鄧麗欣有冇讚他弗了？小方說：「有，佢話早就應該咁。」女友很滿意你身材？小方說：「但佢見唔到，嗰段時間佢喺內地拍嘢，自己更加專心節食，仲可以多啲時間做運動，拍廣告嗰日佢返嚟探班，都嚇一跳以為我病咗。」<br>拍完廣告後小方放縱飲食，8日後反彈16磅，他說：「夏天會再keep，估唔到人生可以做到咁樣，希望可以keep住鼓勵大家做運動。」<br>採訪：皓騫</p><p>操肌秘笈：兩星期地獄餐單</p><p>早餐</p><p>4條烚雞柳、西蘭花／椰菜花、4-6隻蛋白</p><p>午、晚餐</p><p>4條烚雞柳、西蘭花／椰菜花、4-6隻蛋白、一碗飯或2個番薯</p><p>小食</p><p>西芹、紅蘿蔔</p><p>運動</p><p>一星期三日跟杜德智健身，兩日打泰拳，兩日自己做運動</p><p>三日健身</p><p>操肌（一粒鐘）＋跑步（50分鐘）<br>方力申跟健身教練杜德智狂操單槓引體上升、雙槓（dips）、sit up、風火輪等器材，場地沒受限制，有時在杜德智的studio，有時在維園做運動。<br></p><p>兩日泰拳</p><p>打泰拳（一粒鐘）＋跑步（50分鐘）</p></body></html>