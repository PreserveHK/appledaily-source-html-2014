<html><header><meta charset="utf-8"><title>交惡年半  因佔中相扶持阿澤秋生釋前嫌　旺角齊劈友</title></header><body><h1>交惡年半  因佔中相扶持<br>阿澤秋生釋前嫌　旺角齊劈友</h1><p>有人說雨傘革命令香港撕裂，事實並非如此，這事起碼令交惡了年半的杜汶澤和黃秋生關係修好，兩人不時立場一致。遭內地封殺的阿澤決意振興港產片，令演藝界不怕沒人仔賺就沒飯開，又吼準影帝秋生表示減片酬撐港片，力邀對方明年初合作開拍江湖片，齊做黑幫大佬，破冰聯手演齣好戲。</p><p>雨傘革命超過一個月，巿民和學生的公民抗命熱誠未退，其間大家吃過警方無情催淚彈和胡椒噴霧，甚至警察濫權行私刑，又被指縱容黑社會搞破壞等問題逐一浮現。戲如人生，09年導演邱禮濤執導電影《同門》內容，正有警方操控下包庇黑社會劇情，該片當年口碑不錯，據知近日邱禮濤有意明年初開拍同類黑社會題材電影，更想拉攏不和多時的杜汶澤和黃秋生破冰合作，不咬弦的兩人近日就佔中發表相同見解，英雄所見略同，干戈化解，下一步有望在銀幕擦出火花。 </p><p>阿澤：放低私人恩怨 </p><p>阿澤被指支持佔中遭內地列黑名單，他索性集中火力貢獻本地電影，邱禮濤半年前曾構思原班人馬開拍《同門》續集，最後因檔期問題擱置，近日邱禮濤與阿澤舊事重提，兩人打算合作另一部江湖片，阿澤除演出還兼任監製，為了令電影錦上添花，邱禮濤提出邀請影帝黃秋生演出，阿澤聽後不只沒介意，還和應贊成。昨記者致電阿澤求證，他說：「我哋之間只係私下意見唔同，但我個人覺得秋生演戲好，好啱做戲中資歷深嘅江湖大佬角色，所以我會放低私人恩怨，好想大家拍好部戲。」阿澤希望振興港產片，他說：「𠵱家好多負面報道對本地影壇有影響，其實演員除咗內地巿場，都可拍好港產片，江湖片係港產片主流，我哋應出力搞好本港電影，唔好衰畀人睇。」</p><p>「喺旺角試過俾人圍」</p><p>問到電影預算，阿澤說：「預一千萬，除咗秋生，我好希望拍過《同門》嘅余文樂、阿Paul（黃貫中）、陳子聰等都可以演番，𠵱家開始構思緊劇本。」可會到旺角取景？阿澤說：「上次喺旺角拍《同門》試過俾人圍，今次部戲任何地方場景都會考慮。」會加入佔中留守做題材嗎？阿澤說：「電影創作好睇就得，唔使刻意加咁多嘢，我哋又唔係諷刺時弊，唔係拍《18樓C座》，題材可以發揮。」<br>有機會在銀幕跟秋生冰釋前嫌，阿澤這次還兼任監製，是否會給秋生多方面配合？阿澤說：「梗係，身為監製，最緊要演員過足癮，監製主要係完成部戲，我會盡量順應大家要求。」是否吼中秋生近日公開減片酬拍港片言論？阿澤搞笑說：「我就係睇到佢咁講，先敢同邱禮濤提出邀請佢，佢身價好貴，我得香港巿場，我片酬平好多。」</p><p>秋生不怕江湖片敏感</p><p>阿澤誠意盡出大賣口乖，秋生昨在電話訪問中說：「我好紅咩？咁犀利。唔講政治，拍吓電影都OK。有人同我提過，未正式落實，你知拍部戲要傾好多嘢，開得成咪拍囉，不過佢（阿澤）未打嚟。」可擔心佔中問題未解決，拍江湖片會敏感？秋生說：「邊諗得咁多，船頭驚鬼船尾驚賊。娛樂片同政治無關，講古仔啫，有乜問題？咁多人自稱黑社會都冇事，或者仲好好呢！」<br>是否這部戲會兌現減片酬嗎？秋生說：「本土製作，投資唔大，傾咗先，我會合理價錢同條件。」阿澤和秋生早年已先後合演《黑白森林》、《老鼠愛上貓》、《頭文字D》和一系列《無間道》等多部電影，默契不容置疑。<br>採訪：比華利</p><p>【三個粉絲去首爾】<br>追星實錄，即上韓劇讀:  http://hk.apple.appledaily.com/kstar </p></body></html>