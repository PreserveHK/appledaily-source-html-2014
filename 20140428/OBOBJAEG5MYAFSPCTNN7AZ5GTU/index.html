<html><header><meta charset="utf-8"><title>班主涉歧視快艇險罷打</title></header><body><h1>班主涉歧視快艇險罷打</h1><p>NBA都出現「電話門」事件！日前網上流出一段錄音，內容主要係快艇班主史達寧歧視少數族裔嘅言論；眾所周知，快艇全隊得兩個白人球員，佢哋個班主講啲咁嘅嘢，搞到成班球員同教練李華士都強烈不滿。<br>段錄音長達9分幾鐘，係史達寧同佢女友嘅嗌交內容，主要圍繞佢不滿女友喺Instagram公開同魔術手莊遜嘅合照，宣揚自己同少數族裔有聯繫；女友無奈屈服，delete咗張相。史達寧仲拜託佢以後唔好再帶黑人去佢個場睇波㖭，話咁樣令到佢好困擾喎。<br>莊遜知道之後大怒，話一日史達寧係老細，一日都唔會再去睇快艇比賽，又話為老友李華士同基斯保羅要同啲咁嘅人打工而覺得難過。李華士就話，睇咗報道之後自己同班球員都好憤怒，即刻開咗個緊急會議，最終決定唔會罷打抗議，因為冇必要為咗件咁嘅事令大家放棄季後賽爭冠呢個目標。</p></body></html>