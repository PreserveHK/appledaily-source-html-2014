<html><header><meta charset="utf-8"><title>【add】紅人主場：周秀娜　貪心才會贏</title></header><body><h1>【add】紅人主場：<br>周秀娜　貪心才會贏</h1><p>曾經「周秀娜」是一個現象，科大開talk討論，只得24歲的當事人還配合到場兼被問到口啞。五年過後，Chrissie成功證明自己不是曇花一現的𡃁模，密密接戲管它是閒角或花瓶，今年更有老闆蕭定一賞識，以2千萬元賣身連拍12部電影。轉型成功的Chrissie表示全因一個貪字，「觀眾好聰明同貪心㗎，大家覺得周秀娜除咗性感，仲有乜呢？好多謝觀眾逼我畀多啲嘢大家睇，鍾唔鍾意都係一種推動力。」<br>統籌：林妙萍<br>撰文及造型：鄧卓嶽<br>攝影：郭賢興<br>髮型：Daniel Cheng of Chin.G<br>化妝：Yan Chiu of ND&amp;Co.Co</p><p>書展又再開鑼，不禁想起當年Chrissie引發的𡃁模寫真戰，身為元祖𡃁模的她，派雪糕、賣人形攬枕，奇招百出，邊被鬧邊上位。性感女神近年轉戰電影圈，被粉絲投訴錫身，忽然保守，她卻不以為然，「我冇刻意唔再性感，其實我平時着衫都好保守。大家諗起性感就諗到我，我係好開心被大家讚，社會不停變，自己唔改變又好難長久。」用心良苦，原來Chrissie只是怕大眾審美疲勞。</p><p>口硬心軟</p><p>港女星出現斷層，內地女星狂搶飯碗，然而此時Chrissie卻電影產量驚人，單是2013年便拍了十部，實在難得，姑勿論好片爛片，參與密度已足證Chrissie人氣。再看今年合作對手，與郭品超、鄭伊健、張智霖等型男拍愛情片，也許率真的個性正是吸引觀眾愛看她在戲中談情吧。「我諗導演監製知道我單身，想叫我拍拖啩！」<br></p><p>新片《分手100次》由鄭丹瑞執導，與伊健湊成一對，男弱女強的關係Chrissie頗有共鳴，「未拍之前我同旦哥講女主角同我唔似，不過演落發現我都係好強勢嘅女友，我唔係永遠啱，但係一定要贏。如果我好喜歡一個男仔，我會好似媽媽咁照顧佢，為佢安排好將來，因為女仔都係好需要安全感。除咗有啲倔之外，又唔識溫柔、唔識嗲男朋友，但係其實我都係口硬心軟，我會死撐死頂，口頭上咁講，實際上我又會幫佢、照顧佢，但係冇諗過喺其他人眼中係咁強勢同惡。」<br>戲中Chrissie經常鬧分手試探男友底線，現實中她曾經也是如此，「次次講分手唔係真係想分手，只係為咗一份存在感，一時之氣提出，但係心入面永遠覺得佢唔會走。你知道佢會認錯先，所以就好有把握講出口，聽落女仔都好似幾衰。」不過到了真正出問題，Chrissie反而會說不出「分手」兩字，「大家都好似等對方開口，自己多數會拖拖拉拉，然後到一個位毫冇辦法，我先會提出。男仔通常都等女仔講先，可能想畀女仔有下台階。」<br></p><p>熟男有望</p><p>29歲女神還是孤身一人，莫非擇偶門檻高令人卻步？「呢個階段想搵一個同自己差唔多嘅，大家諗法一致，溝通得到嘅。」最近跟多名成熟型男對戲，可有幻想找個熟男發展一下嗎？「年紀反而冇乜問題，傾到偈就得，相處過先知道。女仔最想搵到一個佢對住你嘅時候，好似小朋友咁成日嗲你，但係出去做嘢就表現得好專注，好吸引，感覺好有承擔。如果佢當我係媽咪咁嗲我會好開心，可以互相依賴大家，照顧佢嘅同時，佢又會教到我好多，我需要呢種互補嘅關係。」<br></p><p>事業線的事業</p><p>Chrissie對自己的身材一直努力保養，拍戲忙碌都要一星期打三日kickboxing，練出四嚿腹肌及老鼠仔，如此辛苦經營體態，事關年初為自家內衣品牌La Miu傾力演出，往日本拍攝宣傳照兼做生招牌，以超強事業線拚出另一門事業。數年前以7位數字投資創業，𠵱家分店開完一間又一間，誰說生意頭腦與好身材不能兩者兼得？</p><p>更多精采時尚內容，盡在 http://add.appledaily.com。 </p></body></html>