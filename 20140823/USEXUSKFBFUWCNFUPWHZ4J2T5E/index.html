<html><header><meta charset="utf-8"><title>體壇拾趣：首位港人登陸葡甲歐冲‧圓夢</title></header><body><h1>體壇拾趣：首位港人登陸葡甲<br>歐冲‧圓夢</h1><p>歐陽耀冲成功摘「葡萄」！上月底自費去歐洲試腳嘅「神之子」歐陽耀冲，經過近一個月嘅努力終於有回報，葡甲球隊葡萄牙體育會周五喺官網正式宣佈簽入呢位前港腳，成為首位登陸葡甲嘅港產華將！<br>歐陽耀冲上月底獲港超聯球隊YFC澳滌（前身為橫濱FC（香港））通融，自費去到荷蘭隨當地甲組隊NAC試腳，希望達成喺歐洲落班嘅夢想。雖然最後唔成事，但歐冲並冇放棄，轉赴葡萄牙繼續追夢，結果亦皇天不負有心人，獲葡甲嘅葡萄牙體育會錄用，周五仲喺官網正式宣佈，呢位前港腳將會着上代表佢出生年份嘅89號球衣。</p><p>迪天奴即教路
</p><p>成為首位登陸葡甲港產華將嘅歐冲，儘管一直保持低調，但前東家澳滌教練李志堅，噚日領軍喺跑馬地球場友賽，以1:0擊敗港甲嘅公民，得悉消息後都戥呢位小將高興：「雖然歐冲仲未正式通知我，但佢較早時間已聯絡過我，我哋亦發咗轉會紙畀佢，批准佢轉會。我喺度都恭祝佢，始終有球員能夠出外，對香港足球都係件好事，希望佢繼續努力，為港爭光！」</p><p>和哥：你憑咩先？
</p><p>至於噚日隨公民跟操、曾經喺葡超「搵食」嘅迪天奴，知道前南華隊友歐冲登陸葡甲，雖然就唔多睇好，但亦希望佢唔好輕言放棄︰「葡甲嘅水平高香港好多，比賽速度高及體力化，唔少球員有好似我咁嘅身形，歐冲未必頂得順。但歐冲腳法唔錯，我都希望佢可以一直堅持落去，長遠計對香港足球都有益處。」<br>除咗「野人」之外，歐冲昔日效力華家堡嘅恩師李健和，都唔多睇好「神之子」︰「一個香港球員，有咁容易喺歐洲踢咩？你憑咩先？一來身形又唔好；唯一好處就係見識到歐洲球隊嘅態度同踢法。做人最緊要清醒，夢想還夢想，現實還現實，做職業球員都要搵食。」雖然和哥講得有火，但佢都有補充，「我都希望佢可以成材，他日踢葡超士砵亭、波圖。」<br>葡體會暫時喺24隊嘅葡甲中排18位，要「升呢」踢葡超可能太長遠，但隊波周六就會作客第5嘅唐迪拉，歐冲話唔定仲有機會首次上陣㖭。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>