<html><header><meta charset="utf-8"><title>星期日專題：通渠可稱王　床板作畫板鷹師傅路邊畫出彩虹</title></header><body><h1>星期日專題：通渠可稱王　床板作畫板<br>鷹師傅路邊畫出彩虹</h1><p>【本報訊】經過調景嶺、將軍澳地鐵站，總不難見到黃治堅的畫。秀麗的字，寫着「修理坐廁」，配以用粗黑箱頭筆畫的「飛鷹」，無限聯想；還有騰雲駕霧的飛龍，趣味盎然，藝術家白雙全，在他的面書大讚是「好字好畫」，有人甚至說，他的畫似足豐子愷。「天上嘅鷹，自由自在，飛唔到，就畫吧。」原來，渠王半生傳奇，父親是國民黨保安旅參謀長，母親文革被迫害自殺，如今以維修通渠為業，隱身都市，「能畫，就很好」，他說。<br>記者：呂麗嬋</p><p>堅叔現年68歲，是街坊名人，寶號多多。由尋常的通渠佬，到街頭畫家、鷹師傅，不一而足。調景嶺設計學院對出的欄杆，是他的「基地」，路過的學生，見到他在畫，竊竊私語：「呢隻鷹好出名㗎！」就似塗鴉大王曾灶財，他的畫，全都就地取材。畫筆，是褲袋常備的黑色箱頭筆；白色的木板，在垃圾房執拾。準備就緒，蹲在地下，一揮而就，沒幾分鐘，就畫好。</p><p>想不到街邊有知音</p><p>「寫通渠修理廁所，點會有人留意吖？咪諗住畫吓畫吸引人睇，點知好多人打電話嚟，唔係叫我維修，係問我：可唔可以幫佢畫年畫、寫對聯；有啲人成日見我畫鷹，就叫我鷹師傅！」堅叔家住調景嶺公屋，他那修理坐廁的「板畫」，隨街可見，儼如街坊畫廊：「坐廁沖水力不足，拉唔到水，就要換配件，亦可做頂蓋按掣。」配以自畫的插畫和手提電話號碼，成為有趣的城市一景，網友都認為他是街頭藝術家。<br>他笑言，年近古稀，已無所求，想不到街邊找到知音。「調景嶺近堆填區，天空最多鷹，見到展翅飛翔，自由自在，做唔到，就畫出嚟，當自己識飛。」畫畫自娛，堅叔說，是苦中一點甜。爸爸是黃埔軍校畢業的國民黨江蘇保安第八旅參謀長黃自強，1949年中共建國，一朝天子一朝臣，父親避走台灣，在香港出生的他，與母親及妹妹滯留老鄉，進出不得。「阿媽讀好多書，教我讀書寫字，我同妹妹都有香港出世紙，但大陸審批出境嘅公安話係爛紙，叫我唔好成日諗住去香港。」時局混亂，輾轉留在內地，國民黨家眷的特殊身份，讓黃治堅一家吃盡苦頭。「阿媽係官太，半世人無做過粗活，但馬死落地行，執牛糞當肥料去賣，靠好心鄰居食剩啲粥飯接濟，不過最致命嘅，係之後嘅連串政治運動。」<br>做過美術老師的堅叔，文革期間，負責文宣工作，「嗰時，只可以畫毛澤東像，我因為嚟自反革命家庭，成日俾人批評我對毛主席不敬，唔係太肥就係過瘦，講到底都係莫須有罪名」。教他讀書寫字的知識分子媽媽，受不了羞辱自殺身亡，遺下他與兩個妹妹。一夜間，這個原本生活無憂的軍人之後，生命改寫。</p><p>為餬口學通渠裝修</p><p>「兩個妹仲細，為咗生活，乜都要做，山上執拾棺材板，手造成一個個尿桶變賣餬口，客家人興四門高櫃，門口畫梅蘭菊竹，我三日就做好一個，𠵱家識得幫人通渠、裝修，做嘅木工，都係嗰時自學。」練字畫畫，是他的快樂之源；廢物利用，是他的生存之道。他直言，努力活下去，是他們一代人的本能。<br>「86年，我終於申請到嚟香港，嗰一年，我剛好40。」千帆過盡，重踏這個在他心中象徵自由的城市，百感交集，「這之前，我偷渡過嚟香港足足七次」。十年之間，由內地妻兒團聚到孑然一身，修渠佬好，街頭畫家也好，在垃圾桶上用床板當畫板，自得其樂，「搵到啖食，畫啲嘢、寫啲字，有人欣賞，好滿足咯」，拿着黑色箱頭筆的堅叔笑着說。</p><p>藝術家白雙全讚譽有加</p><p>【大獲好評】<br>家住西貢，但因為在調景嶺的設計學院教書，使素未謀面的藝術家白雙全，與黃治堅「神交」結緣，「隨街都見到好多佢嘅畫，我試過影咗相放上面書，引起好多人共鳴，有人又分享佢影嘅其他作品，好快就有四百幾個like，大受歡迎」。曾代表香港參加威尼斯雙年展，作品又被倫敦泰德美術館收藏的白雙全，直言藝術源於生活，跳出畫廊，更趣味盎然。<br>「睇得出佢有畫畫根底，好有觸覺，就算就地取材，搵塊爛木板畫，隻鷹後面都有個隱約睇到嘅圓形，好似射鵰英雄傳，有特別構圖。」白雙全說曾根據圖畫旁的手機號碼，冒昧致電堅叔稱讚，「我有問佢有無幫人新年擺檔畫年畫寫揮春，佢好謙咁話只係亂畫，諗唔到有人欣賞，鬼咁唔好意思」。</p><p>「藝術隨處可見」</p><p>「政府之前話撥款喺18區每區都放一座藝術雕塑，我好反對，呢種由上而下嘅藝術品，同個社區根本無大關係，無咩意思。」主張「慢活」的白雙全說：「香港人步伐太急促，所謂嘅公共藝術，其實隨處可見。只要放慢腳步、細心觀察、留意細節，生活，其實無想像咁沉悶。」<br>《蘋果》記者</p></body></html>