<html><header><meta charset="utf-8"><title>中環在線：Uber推Call的服務　車費准簽卡搭的士可「碌住先」 - 李華華</title></header><body><h1>中環在線：Uber推Call的服務　車費准簽卡<br>搭的士可「碌住先」 - 李華華</h1><p>中環人打的閒過立秋，𠵱家用手機搵Call的士App，閒閒哋出現十幾廿個選擇，反映Call的士App越來越有市場。<br>今年年中搞到歐洲多國數以萬計的士司機發起大罷駛嘅美國Call車流動應用程式公司Uber，今日開始亦喺香港提供Call的士服務，賣點係乘客碌信用卡打的，唔使畀現金。</p><p>斟企業合作打包收費</p><p>Uber主要走高檔路線，Call車係Call商務車，但個別地方如東京、多倫多、倫敦都有提供埋Call的士服務，今日亦正式在港推出UberTaxi。Uber香港總經理Sam Gellman唔肯透露至今有幾多部的士加盟，亦冇講補貼幾多錢畀司機，只係話首階段，的士司機可以攞晒100%車費，唔需要同Uber分成。<br>識講廣東話嘅Sam強調，Uber唔係放棄高檔乘客市場，公司登陸香港首兩個月，成績算唔錯，收入已經翻兩番，佢覺得香港人鍾意搭的士，「紅的」又係香港嘅icon，於是決定加入呢個市場。初步先同「紅的」合作，同Uber Black一樣先攻商業區，下一步先會諗「綠的」同「藍的」。<br>為增加收入，Uber亦計劃跟企業傾合作，想將員工嘅的士交通費打包。舉例話，Uber同某企業合作，呢間企業嘅員工透過Uber Call的士，所有車資都記入呢間企業嘅賬戶。<br>之不過咁，雖然話碌信用卡打的好方便，唔怕遇到坐上的士嘅時候，先至發現銀包入面冇乜現金嘅尷尬場面，但係如此一來，好易唔覺意係咁碌卡，到收到月結單嗰時先至識驚！<br><br>李華華<br>mailto:LiWaWa@AppleDaily.com</p></body></html>