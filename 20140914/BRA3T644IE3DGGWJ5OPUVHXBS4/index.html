<html><header><meta charset="utf-8"><title>大棋局：2015大時代（序） - Mr. Tregunter</title></header><body><h1>大棋局：2015大時代（序） - Mr. Tregunter</h1><p>10月開始，如無意外美國將會停QE。<br>人類史上最大規模嘅貨幣系統實驗將正式進入第二階段。就係呢個時候，彭博大宗商品指數破五年低位，粟米、黃豆、小麥、大豆油全部破近四、五年底。冇嘢比呢個現象更具象徵意義，因為五年前係QE時代之濫觴，所有人都信奉印銀紙應該令一切越來越貴，但五年過去，大宗商品破底，歐洲徘徊通縮邊緣。如果印銀紙可以解決一切，昔日羅馬帝國唔會滅亡，國民黨唔會敗走台灣，津巴布韋應該係一流強國。</p><p>鑄幣稅搶錢</p><p>要明白印銀紙帶嚟嘅問題要先明白鑄幣稅概念。舊時用硬通貨時代，皇帝發覺唔夠錢使就將錢偷偷回收，熔咗佢溝入其他平價雜質，得到嘅金或銀自己落格，呢個就係鑄幣稅。<br>又或者發行大面額貨幣嚟填數。三國時期劉備入川發覺唔夠錢使，劉巴醒條橋畀佢，就係鑄「直百錢」，意思係一個直百錢頂得上漢代一百個五銖錢。結果幾個月過去，劉備政權府庫充實。<br>無論係溝淡貨幣嘅含金量定用大面額貨幣搞通脹，效果都係一個，就係掠奪百姓嘅民脂民膏。共產黨老祖列寧一早看透世事，連當今貨幣系統奠基人之一凱恩斯都要引用列寧一番話：「顛覆資本主義制度最好嘅辦法就係令貨幣貶值，通過連續嘅通貨膨脹，政府可以靜靜雞咁沒收百姓嘅財富，加劇貧富懸殊……一百萬個人入面亦唔見得有一個人睇到蠱惑所在。」<br>但隨住時代進步，平民百姓已經醒水，當聽到政府要印錢嘅時候，第一時間衝去擁抱實物同資產。大戶知道政府玩乜所以湧去買國債，平民見勢色唔對亦湧去買樓。<br>同樣係10月，歐洲好大機會開始歐洲版QE。有一種睇法認為，美國QE完後歐洲QE，歐洲QE完另一個大國QE，透過接龍嘅方法走數並逃避歷史嘅循環。<br>天下間有冇咁筍嘅事？（待續）<br><br>Mr. Tregunter<br>註：作者為《地利根德閣》blogger，著作有《樓市撈底攻略》</p></body></html>