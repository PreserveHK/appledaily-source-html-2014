<html><header><meta charset="utf-8"><title>Prof J財技特訓班：大戶齊齊收貨 - 徐燦傑</title></header><body><h1>Prof J財技特訓班：大戶齊齊收貨 - 徐燦傑</h1><p>呢個星期，Prof J差唔多日日都番咗大陸同內地基金大戶傾計，相對少咗時間喺香港，但係邊個話唔喺香港，就唔知個市發生乜事（因為有移動股票機加wifi），恒指呢個星期回番少少跌破咗Prof J九天系統24900，不過大家唔使驚，只係有部份股票之前升得太快，要回番少少，你哋都應該知道10月開始互聯互通，我公司都係參與者之一，大戶係時候收收貨，準備下一次嘅升浪。</p><p>TCL多媒體唔怕揸</p><p>近排手上有Prof J Big 4股票想同大家分享一下，有兩隻之前同大家講過，驚你哋唔記得，趁呢個機會同大家講多一次，首先係TCL多媒體（1070），今個星期曾經跌穿3元，相信有部份投資者驚到跌咗喺度，以為會繼續跌，佢哋應該唔記得咗我上星期講過呢隻股淨資產值係3.2至3.3元，所以都係個句，而家入TCL都唔遲，大家要入就快手。<br>第二隻，就當然係豪特保健（6880），喺賣殼消息下一步步炒上，睇番股價呢個星期越升越有，曾經升破52周高位，去到1.52元，如果有跟我買嘅老友記，到而家都未放，相信賺唔少，Prof J會全力追蹤繼續有關豪特的賣殼消息，隨時報道！第三隻中盛資源（2623）都開turbo，係時候發力，又要金眼火眼睇實。<br>最後一隻就係半新股恒發洋參（911），呢一隻股一上市就做咗titanic（潛水），開市報1.48元，比上市價1.98元跌25%，上市後一個月一直喺1.57元橫行，8月中公佈咗業績，一睇純利增長有成75.3%，有無咁勁！但唔知點解隻股又唔係好升（確係鬼馬），係1.6至1.7元橫行，原來又係資金慢慢收貨，嚇走一班小投資者，呢個星期，收齊貨，股價即刻衝咗上去，連續兩日出現大陽燭，更加升破2元，加上恒發洋參未來會喺山東等地購買更多洋參，一講到山東，同根生，自己人，加兩分肉緊，同埋將業務延伸到內地唔同嘅地區，大家可以一齊等人參吸收日月精華再發威！ </p><p>徐燦傑<br>齊魯國際控股首席策略總監<br>本欄逢周四刊出</p></body></html>