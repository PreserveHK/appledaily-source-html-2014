<html><header><meta charset="utf-8"><title>揭露驚人開支！香港做馬主同燒銀紙冇分別</title></header><body><h1>揭露驚人開支！香港做馬主<br>同燒銀紙冇分別</h1><p>香港唔少大賽總獎金過千萬，而有啲名駒嘅吸金能力亦非常驚人，好似兩屆香港盃盟主「加州萬里」，累積獎金足足5千萬，但呢啲個案畢竟只係極少數，好多馬主都知道，養馬其實同掟錢落鹹水海冇乜分別，只因馬主身份尊貴，所以仍有唔少人前仆後繼加入。<br>點解養馬似燒銀紙呢？一來現時馬價昂貴，動輒兩三百萬一隻，成千萬亦有，而且每月開支極高，根據前季馬會資料，原來摩廐馬主平均每月開支(包括養馬費、醫療費等)約46,000元，排第二係賀賢馬房41,000元；胡森成績咁差，但馬主開支竟排第三，每月39,000元。24廐中最平吳定強馬房，亦要3萬蚊，明星倉告東尼就37,000元。<br>以東廐「蓬萊仙子」為例，香港拍賣價300萬已唔算貴，歷來贏9場之多好成功，馬主所佔獎金613萬表面大賺，但服役多季養馬費等超過260萬，馬主大概只打個和。試諗吓，一匹9捷良駒馬主都未必賺錢，而香港絕大部分馬一生只贏兩三場普通賽事，甚至完全唔贏出局零回報亦大把，所以做馬主真係少啲財力都唔得！</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>