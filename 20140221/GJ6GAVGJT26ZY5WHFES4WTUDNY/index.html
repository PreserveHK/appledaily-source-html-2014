<html><header><meta charset="utf-8"><title>異動空間：大昌行走勢現曙光 - 魏力</title></header><body><h1>異動空間：大昌行走勢現曙光 - 魏力</h1><p>滙豐PMI弱雞，加上阿爺再次正回購，恒指「穿頭破腳」向下突破，雖然險守上升軌，但成交急增至700億樓上，淡友隨時發動新一輪攻勢，入市要相當審慎。</p><p>「打游擊」推介再下一城，盈大（432）破頂爆升27%，收報6.89元，成交為一個月最多，不排除今日可衝多浸，戰友們，睇位食糊！資金避險，醫藥股爆到七彩，四環（460）屢創新高，都係做心腦血管藥，遠大醫藥（512）明顯落後，大可瞄準發炮！該股前日大棍崛起，打破整固格局，昨後抽作最後一震，短期勢將開車，一旦破頂又升到你唔信。<br>大昌行（1828）去年不再擔任賓利（Bentley）中國進口商，拖累純利倒退14%，但過去一年大昌行股價跌足一半，極大機會跌凸咗，進入價值投資者的視線。大行計數過後隨時爭相掃貨，見急勁升浪！<br>彭博綜合預測，今年大昌行盈利將勁彈33%，至每股0.656元，現價預測PE僅7.7倍，股息率更達5.3厘，市賬率僅0.89倍，對比今年的增長潛力，估值明顯偏低。再者，按半年計，下半年純利較上半年回升25%，派息亦增加24%，反映最壞時期已過。圖表上，大昌行呈浪比浪高的走勢，10日線快升穿20日線，短線目標先睇6蚊。</p><p>魏力<br> http://www.facebook.com/2012jason </p></body></html>