<html><header><meta charset="utf-8"><title>劉家輝收硬膠公仔TVB被鬧出手低</title></header><body><h1>劉家輝收硬膠公仔<br>TVB被鬧出手低</h1><p>三年前不幸中風跌倒導致右邊身癱瘓的武打男星劉家輝，早前因獲悉兒子跟有金錢糾紛的助手同一陣線，氣得狂食勁嘔，被送院醫治。直至周三已康復出院的劉家輝應無綫邀請重遊將軍澳電視廣播城，無綫並派出《東張西望》全程直擊。</p><p>被迫鏡頭前笑</p><p>由於近日《東張》公器私用唱好膠劇《西遊記》惹網民狂轟，《東張》今次擺明借劉家輝過橋大打溫情牌來洗污名。前晚《東張》播出劉家輝重遊電視城片段，其間他見到好友岳華時一度激動落淚，但主持林映輝不停問他「感唔感動」、「開唔開心」，又逼劉家輝合照時對住鏡頭笑，令控制手腳及臉部肌肉都有困難的劉家輝大感為難說：「好難笑呀。」<br>網民鬧爆無綫借病人做騷賣溫情，節目最後林映輝代表無綫送了硬膠公仔TVBuddy予劉家輝，網民認為出手低和太cheap，其中有網民說：「原來借劉家輝過橋，話自己個台有人情味囉。」也有網民謂：「劉師傅咁俾人擺上枱真陰功。」</p><p>代表工作地方
</p><p>樊亦敏昨在電話中指劉家輝已將TVBuddy帶返護老院放在自己房間，對於網民覺得無綫出手低及太cheap，樊亦敏說：「公司有問過可以有啲乜嘢幫到Gordon（劉家輝），但Gordon仲有積蓄，唔想要其他人幫忙。都好多謝網民關心。可能嗰樣嘢喺物質價值上唔係好多，但公仔係代表佢工作多年嘅地方，對佢個意義大。之前我有問過佢有啲乜嘢想要，咁啱佢間房有公司啲雜誌，佢指住個公仔話：『呢個啦！』我咪同公司講囉，係佢自己揀嘅。」<br>採訪：白白</p></body></html>