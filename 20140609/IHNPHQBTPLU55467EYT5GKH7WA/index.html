<html><header><meta charset="utf-8"><title>王敏奕話C朗踢西班牙？低胸思琦射穿古列治龍門</title></header><body><h1>王敏奕話C朗踢西班牙？<br>低胸思琦射穿古列治龍門</h1><p>今屆世界盃將於本周五（13日）凌晨開波，前英格蘭球星奧雲和荷蘭名宿古列治昨現身香港出席活動，吸引眾女藝人集郵，古列治、楊思琦與台灣組合LOLLIPOP F亮相觀塘apm，圍觀人群企滿三層樓，着DIY低胸荷蘭波衫的思琦俯身踢波時拋胸露bra帶，負責守龍門的古列治更放水讓她入波。<br>擔任活動「Morning call女神」的思琦說：「自己有機會見到古列治風采好開心，會把握機會喺後台影相，好開心攞到佢嘅簽名足球，我仲想見美斯同朗拿度。」另問到有傳她在內地出席土豪飯局？思琦否認：「只係同電影工作人員傾工作，簡單便飯。」</p><p>奧雲教控波</p><p>至於奧雲則在將軍澳東港城出席簽名會，球迷塞滿整個商場，「嫩版李麗珍」王敏奕和Anjaylia等都爭住集郵，繼成龍謂睇好巴塞或AC米蘭贏世界盃冠軍失言後，昨日就輪到王敏奕擺烏龍，搞錯葡萄牙球星C朗拿度的國家，獲奧雲親教控球的王敏奕表示最鍾意西班牙球隊：「因為多靚仔，特別鍾意C朗拿度。」記者更正C朗拿度是葡萄牙球星，王敏奕驚訝反問：「係咩？我都好鍾意碧咸，奧雲都好靚仔。」同場的賴慰玲攞波衫跟奧雲合照時單眼放電，同樣鍾意靚仔的Anjaylia，更專登攞印有「J」字的T恤給奧雲簽名。<br>此外，樂隊RubberBand昨到將軍澳出席開球禮，髮型似古列治經典look的阿正是荷蘭擁躉，捧英格蘭的阿偉被泥鯭取笑是港英餘孽。<br>採訪：藍文浩、王連連、黃曉妍<br>攝影：仇志德</p><p>【壹錘定音】星期一至五，早上8點開咪！<br> http://hammerout.hk <br><br>立即更新《蘋果動新聞》app<br> https://bitly.com/AppleDailyiOSApp <br> https://bitly.com/appledailyandroidapp </p></body></html>