<html><header><meta charset="utf-8"><title>【七筆思議】一言棠：有戲，睇唔睇？ - 歐錦棠</title></header><body><h1>【七筆思議】<br>一言棠：有戲，睇唔睇？ - 歐錦棠</h1><p>近排不只天氣，就連本地新聞都非常「懨悶」，人人自說自話，個個龍門任搬，身為香港蟻民，左右為難兩面不是人，因為「尋釁滋事」原來等同對政治過份熱心，但對時事冷感又俾人鬧「還未醒的人」。高官應該早早以身作則教路，面對任何挑剔，只要一句「我係以個人身份」，咁就乜都卸晒，唔使頭痕。<br>既然現實醜惡，不如入戲院睇場電影消暑解悶兼且暫時逃避現實。<br>最近有兩部好片推介，第一部《舞自由》，並非拍到開巷的街舞系列電影，而是有血有肉真人真事改編，論熱血程度，如果套用那用到爛的「為咗ＸＸ你可以去到幾盡？」的電影宣傳口號，片中主角對藝術自由的表達那種奮不顧身、死而後已的精神，更加令人動容。故事背景是以「神權統治」為名，禁絕西方文化的伊朗。自孔雀皇朝被推翻後，舞蹈學習和演出被禁，但「手之舞之足之蹈之」是言語歌詠以外的情感表達，禁之不絕，現今網絡世界無遠弗屆，片中主角就同友好翻牆睇片，一於抄ＭＪ，學雷里耶夫，自學而有成，更冒險遷往沙漠秘密演出，既熱衷藝術，關心社會民生理所當然，公義自由豈是蛇齋餅糭所能替代。09年伊朗大選，反對派因「有篩選」而大熱慘敗，市民號召上街發起綠色革命，但遭當權者暴力鎮壓，白色恐怖籠罩全國，民警以監察為名無法無天，主角險死還生，出走法國得政治庇護，事件才得公諸於世。<br>以為遠及天涯？可以是近在咫尺。反政府遊行就係暴民？早前不是有人提議設立民警分擔香港警察工作？何止消暑，簡直越睇越心寒，不如睇套文學層次高啲，莎士比亞原著《科利奧蘭納斯》（Coriolanus）。科劇講述主人翁Coriolanus大將軍失意朝政，後來一朝得志即變臉不認人，凡事剛愎自用，傲慢固執，與民為敵，最後當然身敗名裂收場慘淡。但劇中主角表現出作為政治人物在民望和己見的取捨和矛盾，尤其深刻，同是人民公敵，但並非我們慣見那些負資產家不成家的首長官員可相提並論，此劇為沙翁後期所作悲劇，多年來名氣遠不及《哈姆雷特》，實在是滄海遺珠。<br>電影本身是我早前介紹過的英國錄播舞台劇，由電影《雷神奇俠》演員Tom Hiddleston擔綱演出，倫敦公演期間一票難求，舞台電影版更深入細膩，不容錯過。<br>「唓，又話逃避現實？點解兩部都講政治嘅？」<br>嫌複雜，想唔用腦？睇《沒女》啦！不過咪又係另一層面嘅政治！<br>生活根本離不開政治，你仲未知咩？</p><p>【一言棠】<br>撰文：歐錦棠<br><br>除表演藝術，也酷愛文字、影像及武術，其文章往往一針見血。<br><br>本欄逢周五刊登</p></body></html>