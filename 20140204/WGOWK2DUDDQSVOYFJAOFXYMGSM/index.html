<html><header><meta charset="utf-8"><title>中門大開：廣東話政治 - 添馬男</title></header><body><h1>中門大開：廣東話政治 - 添馬男</h1><p>教育局網站一篇「語文學習支援」文章，指廣東話乃非法定語言及中國方言，睇怕又會繼浸會大學一本騎呢國教手冊之後，引起另一場捍衞本土文化運動。教育局班友，點會有足夠政治警覺性去處理呢類問題，只會越解越衰。<br>政府一直用「兩文三語」作官方語文政策，即承認廣東話地位，而香港亦成為中國領土內，有自己一套官方口語的地方，上海人一樣用上海話，但官方口語係普通話，唔容許有上海話廣播電台、電視，正因為上海話冇官方地位。在強國崛起，帝國重現陰影之下，廣東話變成好敏感。<br>香港保留廣東話作為官方口語，乃歷史產物，因殖民地關係，避開了全中國統一語言運動，呢場統一運動，將中國各地方口語貶為方言，只容許在社會、私人生活層面應用。至於香港，同樣有相對的方言，就是潮州話、客家話、鶴佬話、台山話以至新界圍頭話，通通都冇廣東話一樣官方口語地位。更重要廣東話與香港本土文化有特殊關係，正因為香港保留了廣東話作為官方口語，才有無綫劇集風靡東南亞及美加華人，亦因為香港強勢廣東話文化產品，行銷全世界，先造就咗香港在世界海外華人心目中，流行文化中心地位。<br>雙官方語言敏感性，在於背後本土與正統之間的政治角力，西班牙巴塞隆拿堅持兩種官方語言，西班牙語及加泰隆尼亞語，背後是因為文化歷史，加泰隆尼亞王國更早於西班牙統一帝國出現，而加拿大具分離色彩的魁北克省，一樣有兩種官方語文化，英語及法語，魁北克人一直有分離傾向。</p><p>影響力遠比普通話大</p><p>廣東話的文化版圖，影響力遠大於普通話，是屬於海洋中國人的世界，孫中山革命，背後支持佢大部份就係講廣東話嘅海洋中國人，呢個海洋中國文化圈，進取、肯接受新思想、有冒險精神，對內陸中華帝國而言，係危險嘅異端。<br>中國現時正處於帝國重建階段，會否容得下香港呢個「異端」？我估計北京未有計劃要香港全面推行普通話，取代廣東話，但香港人唔係儍，對廣東話背後嘅政治涵義好清楚，所以先至會抽秤教育局一篇文章並作出激烈反應。<br>因今時今日，內地正全方位地入侵香港，網民對「殘體字」非常反感，對香港四周充斥普通話廣播及殘體字通告也有不滿。今次如果真係發動起來，唔會少嘢，吳克儉，又開正你一瓣，小心睇車！盲舂舂將會激化事件。</p><p>添馬男</p></body></html>