<html><header><meta charset="utf-8"><title>膠燈討論區：德國美國夾葡萄</title></header><body><h1>膠燈討論區：德國美國夾葡萄</h1><p>艇仔張：又到嘆下午茶時間，德叔，下午茶餐B，西多士配法蘭克福腸。<br>福　嬸：<br>艇仔張，執到金呀，咁開心。<br>艇仔張：<br>好過執到金啦，買咗條小組首名過關，E組首名法國過G組首名德國，睇完呢兩輪分組賽，應該收梗錢啦。<br>肥　頭：<br>法國兩場贏晒，E組首名就應該好穩，不過德國兩場都係得4分，仲有暗湧喎。<br>德　叔：<br>美國最後一場贏埋德國，你就唔慌唔收，不過係收皮嗰個收。<br>艇仔張：<br>話你唔識波就真係唔識波，美國（圖）教練係邊個，奇連士文呀，佢後生個陣代表德國踢世界盃，退休後又教過德國，𠵱家個德國教練路維，都係佢徒弟咋。仲有，美國球員好似約翰布魯克斯、法比安莊臣都喺德國落班，唔通佢哋又想做蘇亞雷斯二世，搞死自己米飯班主咩。<br>肥　頭：<br>和波好似對佢哋兩隊都有着數，德國可以首名，美國亦都次名出線，眼白白夾死加納同葡萄牙，唔怪得𠵱家只得2.6倍咁熱啦。<br>德　叔：計我話，呢排美國咁勇，贏埋德國首名出線，咁咪仲威。<br>艇仔張：<br>咁我都有後着，去買個美國「讓球主客和」[+1]，有2.2倍㗎，萬一美國真係咁勇打低德國，我都收番個[+1]。<br>肥　頭：<br>我記得04年歐國盃，丹麥同瑞典就整場2:2波膽出嚟，夾死意大利，不如呢場又買個2:2波膽囉。</p><p>人物介紹：<br>德叔　旺角茶仔老闆<br>肥頭　吹水怪<br>祥Hi　肥頭屋村老友<br>福嬸　茶餐廳侍應<br>街霸Ken　收費電視企街sales<br>艇仔張　扮專業賭友</p><p>識睇　一定睇蘋果嘅足動世盃：<br> http://worldcup2014.appledaily.com/  </p></body></html>