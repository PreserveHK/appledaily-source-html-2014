<html><header><meta charset="utf-8"><title>異動空間：五個師奶的啟示 - 魏力</title></header><body><h1>異動空間：五個師奶的啟示 - 魏力</h1><p>上周五午市，魏力行經證券行入去兜咗個圈，15部股票機得五個師奶，靜過圖書館。師奶A嘆氣道：「買得萬零蚊，擺喺度啦，唔好理佢……」B回應：「唔係點？彈都唔彈吓，悶死人咩！」另外三人分坐不同角落，似是互不相識，但臉上神情同樣落寞。師奶向來是中資金融、資源股的粉絲，但望望報價機，佢哋清一色都係㩒新經濟股，網龍（777）、雲遊（484）、保利文化（3636）、澳門勵駿（1680）、中國風電（182），睇番近期走勢，看來佢哋已全線中伏。港股連升六日後回吐，以為資金會轉炒二三線，點知算盤打唔響，尾市恒指跌幅收窄，個股冇力彈，就知氣氛仍差，呢個反彈相信仲未引到散戶落場。樂觀去睇，大戶派唔到貨，應該仲要再挾，升到散戶信為止。另阿里仍未上市，若此時因冧市而擱置，各大投行豈非少一單大刁，收入唔見一截？短線來講，賭升值博率仍較高。<br>綜觀各板塊，水務股相對仍強，中滔環保（1363）技術走勢好轉，MACD牛差擴大，RSI現底背馳，如突破20日線4.54元，可以追入炒一轉。集團主席於4月至5月多番增持，與現價相近，有一定啟示性。<br><br>魏力<br> http://www.facebook.com/2012jason </p></body></html>