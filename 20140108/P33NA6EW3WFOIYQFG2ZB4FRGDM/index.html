<html><header><meta charset="utf-8"><title>荷李活馬場關門 - 左丁山</title></header><body><h1>荷李活馬場關門 - 左丁山</h1><p>加州朋友傳來一篇紐約時報長文，係2013年12月14日出版嘅，內容係講美國最著名馬場之一Hollywood Park（荷李活公園馬場），將於2013年12月22日舉行最後一場賽事，之後就會關門大吉，於是懷舊一番。<br>荷李活公園馬場在1938年6月10日開幕，當日有四萬人入場，馬場在洛杉磯日落大道嘅華納片場以南約十一里，在輝煌時期，荷李活大名人如卜合、鍾哥羅福、尊榮、占美史超活、加利格蘭、希治閣等等經常在馬場露面，吸引不少影迷入場追星，生平事迹已拍成電影嘅一匹歷史名駒Seabiscuit就在此馬場（1938年）贏得第一屆金盃。<br>俱往矣，美國馬場今天入場馬迷寥寥可數，就算入咗場，都坐在室內睇電視直播，同時賭埋其他馬場嘅賽事，於是龐大看台往往空空如也，全無人氣，連騎師與馬匹都冇厘士氣。由1983至2012年，荷李活公園馬場秋季賽事嘅平均入場人數下跌九成，由23,958人下降至3,189人，今年秋季賽事嘅總投注額有二億一千三百七十萬美元，其中只有二千零三十萬美元係現場投注，其餘95%全來自場外投注，故此有人話賽馬已變成係視像遊戲（video game）。<br>荷李活公園馬場在2005年由Bay Meadows Land Company買入，此公司已將三藩市附近嘅San Mateo之Bay Meadows Racecourse執咗，將馬場改建成為混合用途地產項目，相信荷李活馬場亦會用作地產發展，因為土地價值太高吖嗎。講起嚟，上星期五在《蘋果日報》出現嘅前匯豐助理總經理劉智傑就曾經帶左丁山去Bay Meadows跑馬，記得佢睇馬眼光銳利過人，仲帶挈左丁山贏錢㖭。LA及三藩市灣區大馬場讓路俾地產項目，集體歷史回憶一抹而空，香港馬場應該不會如此。但1997至2007年間，每季賽馬投注額大減三至四成，入場人數亦不斷下滑，曾經令人擔心香港賽馬事業已過了黃金日子。誰知近三年來投注額大幅度反彈，入場人數亦見增加，偏偏就在呢個時候，馬會「投注渠道部」削減電話投注人手，實在大煞風景。一位讀者/老馬迷在一月一日來電郵訴苦，指第一場開跑前35分鐘都冇人接聽電話，將1881轉往1886，令佢非常憤怒，不吐不快，其實用iPhone打電話嘅話，按字極不方便，投注部嘅負責人唔該體察下民情啦。</p></body></html>