<html><header><meta charset="utf-8"><title>隔牆有耳：漂書節市民免費拎書 - 李八方</title></header><body><h1>隔牆有耳：<br>漂書節市民免費拎書 - 李八方</h1><p>文青恩物點少得一本好書。睇好書唔一定要買，漂書都得。平時香港人最鍾意去cafe坐吓，飲住咖啡，睇書就係唔錯嘅精神享受。紫荊青年商會年年都有「愛知識．齊分享」活動，今年係第七屆，搞漂書活動，噚日喺灣仔社區辦舊書回收日，收咗唔少書。<br>商會今年3月起收書，至今約收咗1萬本，包括文學、小說、兒童讀物、歷史、旅遊等書籍，而宗教、色情、暴力等書籍拒收。佔中書有冇呢？大會話商會政治中立，冇收過呢類書。漫畫都唔適合，因為入cafe嘅都係成年人喎！<br>如果市民想免費拎走一本書，要留意漂書地點，包括Pacific Coffee、屋苑會所、酒樓等。今次漂書嘅玩法係有借有還，希望本書有更多人睇。而全港設有收集站，令更多人可捐書，咁咪好似漂流圖書館咁囉！噚日舊書回收日搵嚟四歲美心妹妹Celine楊鎧凝現身說法，佢三歲起睇書，噚日做咗個人閱讀分享會，介紹《從倀雞妹到零零狗》，本書關於馴服刁蠻狗女嘅經歷，佢話睇書可以學寫字，又會變得有禮貌，得人鍾意喎。</p></body></html>