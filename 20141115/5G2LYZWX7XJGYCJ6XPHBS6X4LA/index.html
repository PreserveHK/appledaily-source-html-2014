<html><header><meta charset="utf-8"><title>嵐山單位曝光　墳景處處劏房戶冇雪櫃洗衣機爐頭</title></header><body><h1>嵐山單位曝光　墳景處處<br>劏房戶冇雪櫃洗衣機爐頭</h1><p>【睇樓直擊】<br> 嵐山劏房現真身。由今年8月賣到近年尾都未賣完的長實（001）大埔嵐山，昨日開放予傳媒參觀一組1+親的「現樓相若單位」，單位雖為遠離焦點祖墳的7座18樓A及B室，但一樣望到山墳，當中僅得180方呎的劏房A室，冇雪櫃、冇洗衣機、冇爐頭，私隱度又近乎零，與左鄰右里互望。<br> 記者：黃嘉銘　朱連峰<br> 攝影：王子俊</p><p>話雖最終沒法目睹位處於第3座及第5座中間的焦點屋苑內祖墳，但在發展商開放的7座18樓A及B室的1+親單位，一樣沒有令人「失望」。記者直擊嵐山五大奇景，B室主人房及大廳露台一樣可望通山山墳，而且不止一個，更是一排排，加上又同隔離座數的單位近乎互望，私隱度極低。</p><p>大單位窗台夠瞓兩個人</p><p>更誇張的是，主人房特長窗台，記者現場度尺有近14呎長，即使其中一名記者身高六呎，體形魁梧，夠瞓兩名記者有餘，中間亦夠位坐多一個人，拍得住長實同系另一新樓，長沙灣的一號．西九龍。<br>焦點的劏房，A室雖然不是全屋苑I期第三座最細的177方呎，但都只是多出3呎的180方呎的劏房A室，記者只花六步已經行晒全間屋，單位亦「一眼睇晒」，而且大門一開，成個廁所門被遮咗一大半，而且單位的窗台大細跟B室主單位都有得揮，夠一個人瞓有餘。<br>此外，單位內廚房超細，空間只夠一個人企，都可以算預料之中，但廚房內竟然冇雪櫃、冇洗衣機、冇爐頭，得一邊有一個洗手盤，另一邊勉強叫夠位放熱水煲，煮公仔麵都不行，只可用熱水沖杯麵。買家必須留意這一點，皆因即使樓價只是200萬元左右，但添置家電費用開支就慳不到。嵐山1及2期分別有196和47個劏房單位。<br></p><p>【嵐山單位五大奇景】</p><p>今開放參觀　即場賣90伙</p><p>發展商昨表示，嵐山第I期將於今天在現樓以先到先得形式發售90伙，並首度開放現樓予公眾參觀，開放時間由早上11時至下午5時，供開放單位分佈第3、6、7及9座，每座平均有4至5個單位供參觀，包括昨日開放予傳媒參觀的7座18樓A及B室。<br>對於消委會批評發展商銷售手法，長實執行董事趙國雄昨強調，集團賣樓向來透明度高，不會逼買家「三分鐘」內揀樓，足夠時間予買家慢慢揀，所以在情況許可下盡早開放嵐山現樓予公眾參觀，賣樓完全公正公平公開。事實上，地產建設商會昨已就事件回應，長實作為會員，絕對百分之一百同意，故沒有特別補充。<br>至於新盤「發水票」問題，他回應指，集團賣樓從沒對外公佈樓盤收票量，不希望收票量制造氣氛及影響買家入市。而開放「現樓相若單位」，亦已經是一個多月前準備，與消委會的報告無關。</p></body></html>