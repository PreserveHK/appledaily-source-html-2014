<html><header><meta charset="utf-8"><title>中環在線：思捷分店開幕　柯清輝攜太太到場 - 李華華</title></header><body><h1>中環在線：<br>思捷分店開幕　柯清輝攜太太到場 - 李華華</h1><p>思捷環球（330）近年重整全球策略，大力關閉蝕錢或者表現差嘅店舖，淨係講香港市場，佢哋直情一度撤出港島區。公司噚日終於喺銅鑼灣旺區開番一間分店，主席柯清輝罕有咁帶埋太太出席開幕禮，兩人似係好有默契，大部份時間都各自滿場飛，招呼賓客，等到大會攝影師提醒，佢哋先至企埋一齊合照，柯大俠仲好有力咁攬一攬柯太嘅手臂㖭呀。<br>柯大俠越來越少公開露面，佢噚日心情大好，約埋思捷副主席鄭明訓一齊到場，為新店主持開幕禮。其間，柯大俠竟然化身售貨員，不斷叫在場嘉賓隨便睇，買多幾件，又叫明星嘉賓多啲着思捷嘅衫，好不高興。當佢見到希慎（014）商舖租務總經理蔡雯慧，仲叫對方如果見到有靚舖位，就記得通知佢㖭喎，似乎仲想大展拳腳。</p></body></html>