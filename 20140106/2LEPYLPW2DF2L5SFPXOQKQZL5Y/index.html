<html><header><meta charset="utf-8"><title>為Hea唱解畫Eason被挑剔致迷失</title></header><body><h1>為Hea唱解畫<br>Eason被挑剔致迷失</h1><p>現年39歲的陳奕迅（Eason）日前在商台叱咤頒獎禮上雖狂掃5獎做大贏家，但因在台上黑面「hea唱」，獻唱時走音兼用手機睇歌詞，表現失準及不專業而被網民抨擊，雖然Eason近日是非多多，但無損粉絲支持，昨日他在屯門舉行專輯簽名會時，獲粉絲力撐，現場簽足500個名。</p><p>「撐你嘅人會撐你」</p><p>對於黑面獲網民支持、反對聲音參半，有人覺得Eason現疲態，他說：「可能我比較少歌迷活動，冇直接接收佢哋嘅正能量，公司同事對我做嘢多數挑剔，會令我有時迷失，所以先講嗰晚留班嘅嘢，其實要reset自己，老婆（徐濠縈）都叫我做運動，人開心啲。」但被批評不專業時，他就說：「都發生咗，如果知邊個講，下次同佢講番聲，笑一笑。其實做番自己，撐你嘅人會撐你，唔撐你嘅，你做乜嘢都唔會撐，冇得please所有人。」<br>有傳Eason有意在港台十大中文金曲頒獎音樂會上宣佈不攞獎，他否認說：「冇！點解咁講？最近收到好多朋友慰問說話，唔係唔開心，只係嗰日吽咗啲，講咗句轉接期，只係唔識表達，應該係要有啲新嘢做吓。可能有啲攰，攰係因為心境習慣咗做tour，返嚟做頒獎禮只唱兩首歌，方式唔同。」有指他與經理人陳家瑛鬧交，他就否認此事，並指公司4年前已叫他可以不去頒獎禮，但Eason直言上年出碟無理由不出席，而且覺得幾好玩，所以今年特別想參加。<br></p><p>法國騷賣飛死機</p><p>稍後Eason會到法國、英國、新加坡等地巡迴演出，上次太多人搶購令英國售票網故障，他說：「今次輪到法國server down。」對於唱片未收錄黃偉文的作品，問Eason可怕影響銷量，他說：「都會，希望會好（銷量），係有啲可惜。」<br>採訪：王連連<br>攝影：黃偉雄</p><p>戲裡戲外，話題最強，立即收睇《動戲場》:<br> http://hk.movies.nextmedia.com/extra/list/ </p></body></html>