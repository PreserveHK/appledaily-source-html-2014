<html><header><meta charset="utf-8"><title>潛龍碟影：反神話好睇過龍蝦 - 龍叔叔</title></header><body><h1>潛龍碟影：反神話好睇過龍蝦 - 龍叔叔</h1><p>呢兩個禮拜，影碟發行商仍然留一手等聖誕，到截稿前《颶風中心》同《忍者龜：變種新任務》等大片都仲未出，呢個禮拜最新鮮熱辣嘅得史泰龍伯伯隻《轟天猛將3》BD。不過龍叔叔真係唔忍心見住班花甲伯伯，不停揸槍轟天扮猛將，而且呢幾日facebook被「人形龍蝦」瘋狂洗版，搞到龍叔叔好似被蛇髮女妖點咗穴咁，呆在當場。不期然諗起古希臘嘅妖神傳說，不如翻煲出咗幾日嘅《戰神：海格力斯》，睇吓九頭蛇同地獄三頭犬鎮唔鎮得住隻龍蝦。</p><p>唔知有心致敬定無意踩場，年頭有齣講宙斯私生子嘅《大力戰神》，暑假又有齣講同一人物嘅《戰神：海格力斯》，呢位海格力斯仲紅過湯告魯斯。雖然拍同一人物嘅故事，但係兩齣戲嘅品質差天共地。《大力戰神》近乎將電視劇擺上大銀幕嘅粗製濫造，畀錢入戲院睇會嬲到𠝹爛埋隔籬位張凳。至於今日講嘅《戰神：海格力斯》，喺特技、拍攝手法、講古仔技巧，以至戰爭場面氣勢上都高班十倍。你對古希臘神話冇興趣？請留步，內衣王后、C朗女友、全裸露背露股呢啲keyword，總會叫你不停期待電影中陸續有嚟，信龍叔叔，呢兩嚿水絕對花得過。</p><p>天神疑幻疑真有新鮮感</p><p>故事以天神宙斯同私生子做背景，同龍叔叔最愛嘅PlayStation自家動作Game《God of War》系列，屬同一故事背景，其中一關嘅boss就係海格力斯。玩咗咁多集，對相關角色已經有唔少掌握，睇戲𠴱陣更加投入。而且主角Dwayne Johnson係龍叔叔喜愛演員之一，由N年前《蠍子王》到《狂野時速》系列都有捧佢場，每齣戲都充滿娛樂性。不過提提大家，《戰神：海格力斯》係套以神話作包裝嘅反神話電影，預告片入面見到嘅斬九頭蛇海德拉、赤手大戰涅墨亞獅子、打巨型野豬等，喺戲內只係曇花一現，純粹係講古佬嘅憶述，同埋主角嘅心魔幻覺。到底海格力斯係咪真係半人半神、通過咗12道考驗？導演刻意表達出一種曖昧味道，電影入面仲話九頭蛇係山賊所扮，斬落嚟見到蛇頭包住人頭，反神話反到出晒面。新鮮感係有，不過一心諗住過足CG特技癮嘅觀眾，難免會同龍叔叔一樣失望囉。<br>藍光影碟好大路咁分開2D同3D單碟版，無乜花臣包裝噱頭。近排畀IMAX畫面同Atmos養壞咗胃口，連今次收錄咗DTS-HD MA 7.1音效，都開始覺得唔夠勁。不過平心而論，聲畫表現已經算中上，喺幾幕大型戰爭場面，聲畫都表達到唔錯嘅層次感。最要讚嘅係3D，唔計一般場景同人物嘅景深表現，戲內仲有好多位係故意凸顯3D效果，好似蛇咬、飛刀等，明知係假，下意識總會郁吓個身避一避，使多幾十蚊，就係要呢啲激凸感覺咋嘛。</p><p>簡介：</p><p>幾十歲老宅男，聽歌煲碟打機無一不癡，一生最大成就便是家中收藏幾千隻碟，假日只愛潛伏家中煲碟，親情跟愛情也拋諸碟後。</p></body></html>