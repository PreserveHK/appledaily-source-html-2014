<html><header><meta charset="utf-8"><title>小齊攝太歲遭善信夾擊</title></header><body><h1>小齊攝太歲<br>遭善信夾擊</h1><p>【荃灣】任賢齊（小齊）呢幾年越做越發，由歌手升呢做娛樂公司老闆，但屬馬嘅佢今年犯太歲，為自己好，為公司、家人都好，小齊今年都有入鄉隨俗去攝太歲。前日下晝4點幾，一身黑白造型、戴紅帽嘅小齊同助手現身荃灣圓玄學院，小齊似乎相當熟路，唔使問人就一支射行咗去售賣太歲衣同香燭嘅地方，買完喺外面上香後隨即入去元辰殿拜祭。<br></p><p>「幫個仔拜埋」</p><p>出於尊重，小齊入到殿亦「自動波」除低頂帽，先拜斗姥元君，然後再拜今年太歲。但善信眾多，小齊攞住太歲衣喺人群中逼來逼去，有唔少市民認出佢，小齊一邊排隊一邊逐個打招呼，都幾忙吓。幾經艱苦小齊終排到太歲像前，但仍被人前後夾擊，好彩佢生得夠高大，伸長手繞過一眾師奶、伯伯，拎出太歲衣誠心拜祭。再拜埋自己所屬太歲後，小齊就聽從指示喺外面化寶，可謂相當熟手。<br>之後記者致電問小齊，佢話自己喺台灣已經拜過一次，但𠵱家定居香港，仲係三粒星居民，所以要入鄉隨俗，佢話：「我今年犯太歲，囝囝屬鼠又沖太歲，幫個仔拜埋，自己唔迷信，但都想求個心安。」佢仲話估唔到前日去都咁多人，明白粉絲平時追星同人逼係幾咁辛苦。<br>採訪、攝影：黃偉雄</p></body></html>