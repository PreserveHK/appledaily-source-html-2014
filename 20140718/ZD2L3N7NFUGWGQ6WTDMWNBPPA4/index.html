<html><header><meta charset="utf-8"><title>隔牆有耳 ：政總圍城　蛇鼠一窩 - 李八方</title></header><body><h1>隔牆有耳 ：<br>政總圍城　蛇鼠一窩 - 李八方</h1><p>圍住了的血汗，圍住了的跌宕，狼英噚日用咗重重圍板，圍住了外界對門常開的厚望。面對政總變監獄，唔少政界中人都慨嘆，點解政府要淪落成咁？好多人都話呀，狼英唔聽民意，梗係想同外界隔絕，喺密封嘅圈子炮製主流民意；相信支持佢嘅梁粉大軍，包括李偲嫣、吳亮星以及陳茂波，都覺得呢個冇異見嘅政總監獄，耳根清靜，宜室又宜居。</p><p>高登仔嘆做太多陰騭事</p><p>政總變監獄，引起高登巴打熱論，慨嘆今不如昔。有巴打憶述那些年成日去中環舊政總食平價飯，之後仲可以喺中庭棵百年大樹嘆支飯後煙兼吹吹風，𠵱家政總卻「門高狗大，幾十個食蕉，幾百度（個）鐵馬，心諗，咁驚有人隊你，就咪做咁多陰質（騭）事啦！」<br>雖然圍板惹起怒吼，但相信唔少梁粉都會舉腳支持，遲早會進駐。當中唔少得正義聯盟李偲嫣，記得佢早前為乜喺政總紮營絕食嗎？相信唔會係為減肥變V煞面嘅，佢話反暴力唔like衝擊嘛，仲一度拒絕《蘋果》採訪。如果再喺政總監獄紮營，肯定冇人騷擾，安安樂樂絕食減肥……噢，係反暴力至真。<br>財委會主席吳亮星喺粗暴強推新界東北撥款後，要喺保安組成人鏈下龜縮離開，相信佢自此都唔想再低頭做人。喺呢個政總監獄呢，一個示威者同記者都冇喎，睇怕佢可以大搖大擺抬起頭做人咯！另一位東北悍將發展局局長陳茂波相信都係咁話，由於怕亮相惹狙擊，改用網誌發佈消息。家陣一啲雜音都冇，怕且喺佢網誌下嘅撐新界東北意見，百分百係「主流」。</p><p>李八方<br><br>mailto:pf_lee@appledaily.com</p></body></html>