<html><header><meta charset="utf-8"><title>馮仁昭四圍超：伊健小春遊埠競技鬥采兒 - 馮仁昭</title></header><body><h1>馮仁昭四圍超：伊健小春遊埠競技鬥采兒 - 馮仁昭</h1><p>鄭伊健同陳小春呢對古惑仔再闖江湖，得到深圳衞視邀請參加綜藝節目《極速前進》，去咗紐約同印度拍外景，呢個節目要參加嘅明星走遍世界各地進行遊戲競賽，8組入面睇吓邊組會贏，伊健同小春編成一組，小春老婆應采兒就同內地女星劉雲一組，原本製作單位想畀佢兩公婆一組，但佢兩個覺得唔係咁好，所以寧願分開玩。<br>為突出伊健同小春嘅古惑仔形象，兩個人各自揸電單車、着住黑皮褸、戴黑超出場，伊健話：「同小春拍完《古惑仔》後，已經有成20年冇對住咁長時間一齊做嘢，因為要去5個唔同國家參加比賽，我同佢一定要好齊心先至可以贏得冠軍，之前去咗紐約同印度，下一站會去杜拜同希臘。」<br></p><p>赤腳跑　馴服牛</p><p>幾個競技遊戲當中，伊健同小春印象最難忘係赤腳喺印度街頭喪跑，後來又要騎喺野牛上面馴服隻牛。咁都未夠，各隊明星仲要頭頂一個漏水嘅魚籃去街市賣魚，賣晒啲魚先叫贏，攝製隊都諗唔到伊健同小春玩得咁投入，兩個人求勝慾真係好鬼強。<br>撰文：馮仁昭</p></body></html>