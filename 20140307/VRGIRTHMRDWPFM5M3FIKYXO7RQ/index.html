<html><header><meta charset="utf-8"><title>馮仁昭四圍超：Baby收林寶　堅稱唔知情</title></header><body><h1>馮仁昭四圍超：Baby收林寶　堅稱唔知情</h1><p>要怪都怪黃曉明太高調啦！佢上個月送咗架230萬黑色林寶堅尼畀Angelababy（楊穎）做生日禮物，仲連人帶車送驚喜，搞到伊人O晒嘴。後來有報道話呢架「林寶Baby」原來係2010年落地嘅三手車（上手係蕭定一），仲要係Baby有份嘅Mini Nail Limited公司持有，令人懷疑Baby當日交戲扮驚喜。</p><p>授權人可代辦手續</p><p>Baby經理人Kim噚日喺微博解釋：「Baby確實不知有生日驚喜，車子這種禮物要具持有人名才能持有，不能先用別人名字買好，再轉贈，而程序上也不能送完再過戶。車是需要在Baby名下，所以公司同事在我監督下，協助曉明在瞞過Baby情況下把文件手續提前辦好，以Baby公司名義購買此車。」<br>咁究竟Baby有冇可能真係喺完全唔知情下收到架林寶Baby呢？<br>首先，呢間Mini Nail Limited係由Angelababy Company Limited持有，而Baby同董菊英就係Angelababy Company Limited嘅董事。馮仁昭噚日細閱運輸署嘅《車輛過戶通知書》，如果係有限公司持有新車，只需要指定或授權人士簽署就OK。換句話講，只要Baby當初成立Mini Nail Limited嗰陣，喺公司誓章定咗授權人士，咁嗰位拍檔就有權代Baby接收架車嘞。即係Kim嘅講法可以成立嘅，之不過，Baby係咪堅唔知情，就只有佢先知嘞。</p><p>借籮霸憑歌寄意</p><p>Baby冇正面回應呢件事，但噚日就喺Instagram用籮霸珍妮花洛庇絲（Jennifer Lopez）首《Same Girl》嘅歌詞憑歌寄意：「they want me to lie down，they want me to crawl，they want me to cry now……」好似好委屈咁呢。<br>撰文：馮仁昭</p></body></html>