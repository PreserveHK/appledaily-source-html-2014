<html><header><meta charset="utf-8"><title>Prof J財技特訓班：創富各師各法 - 徐燦傑</title></header><body><h1>Prof J財技特訓班：創富各師各法 - 徐燦傑</h1><p>股榮上星期寫咗一篇意簡言精嘅文章，將一個平凡嘅靚姐同美女股神嘅理財智慧做咗一個比較，我決定用喺下星期嘅保險公司講座度！好多人問點樣先可以創富理財，其實從來都冇捷徑。靚姐教我哋一切從節儉開始，Prof J近年都減少咗用信用卡，而用現金畀錢，既可以控制支出，又可以量入為出。</p><p>最緊要認清自己位置</p><p>以前嘅年代，其實嗰班老友記真係好犀利，Prof J有六兄弟姊妹，得我老豆一個人頂住成頭家，老豆係中醫，當年中醫真係冇而家咁值錢，我阿媽專心照顧屋企，細個唔識問，大個更加唔敢問，雖然見到而家嘅我算係香港嘅中產一族，但係好似做極都唔夠，真係好佩服上一輩嗰種堅毅不屈嘅精神！<br>再對比美女股神，我又明白我哋呢行嘅遊戲規則，正所謂輸人唔輸陣，有個老闆同Prof J講，要做到着靚西裝、帶靚錶、揸靚車等等，你撈唔掂，有鬼人會信你咩。所以諗住平時慳啲，倒不如搵多啲，迫自己去搵錢。<br>正如周大師講過，係世界迫佢走上全職炒股之路，好多嘢係冇對錯，不過兩位阿姐分享咗兩個唔同嘅理財方法，首先，靚姐用烏龜三原則嘅方法一步一步創造財富，美女股神則以打造品牌，創造溢價同收益，簡單講句，唔同人有唔同嘅戰略方法，最緊要係知道自己喺乜嘢位，係唔係？<br>巨濤海洋石油（3303）又俾Prof J嘅蜻蜓投資法做住，四度空間完全配合，2014上市推股，ok多，偶有失手，全力改善Prof J交易系統，再出發!<br>另外，中國9號健康（419）亦都係Prof J嘅心水股，2013年度業務重整改善，盈利有顯著增長。可換股債券及承兌滙票產生嘅融資費用大幅減少，同埋投資證券嘅公平值收益大幅增加，加上今年度錄得出售已終止業務溢利約1,100萬元，睇返佢呢個方向，有望繼續上升，繼續追蹤。</p><p>徐燦傑<br>齊魯國際控股首席策略總監<br>本欄逢周四刊出</p></body></html>