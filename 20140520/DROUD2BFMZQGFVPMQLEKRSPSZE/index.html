<html><header><meta charset="utf-8"><title>隔牆有耳：以「dreaming on your office」盤問韋達誠Tree根英文不知所云 - 李八方</title></header><body><h1>隔牆有耳：<br>以「dreaming on your office」盤問韋達誠<br>Tree根英文不知所云 - 李八方</h1><p>民建聯最大嘅敵人似乎唔係泛民，係英文，陳克勤「搓my breast」未夠經典，上星期佢哋黨嗰位「三料議員」李慧琼，啱啱先喺港台《給香港的信》發表篇英文文章，結果文法錯誤幾乎多到可以做中學生操練Proofreading嘅「範文」。話口未完，噚日該黨議員又再畀機會大家學英文啦，今次就輪到綽號「Tree根」嘅鍾樹根。</p><p>問人識唔識「羞恥」點寫</p><p>Tree根噚日喺鐵路事宜小組委員會，用上中英夾雜嘅地道廣東話，盤問港鐵CEO韋達誠（Jay Walder）。鬧鬧吓忽然問起嚟自美國嘅韋達誠識唔識「羞恥」點寫，可能佢自己問完都覺自己黐咗，人哋中文都唔識多句，又點會識寫中文呢，就即刻轉台，用英文大叫"Shame！Shame on you！"<br>佢仲繼續質問韋達誠︰"You are dreaming on your office，or you are not attend on your office？"（八方拙譯︰你平時究竟喺辦公室發夢，定係連辦公室都冇返？）韋達誠笑住咁答咗句，我一直以專業態度返工；逼到Tree根用最強潮語嚟回應︰「I don't think so囉！」<br>出過書教英文嘅毛孟靜聽完以上一番對答打咗個突，留低咗幾個字評語︰詞不達意，文法、詞彙都勁錯。Miss Mo話如果佢學生考英文會話嗰時係咁，唔好意思，「肥硬」，仲要係惡補完都冇得救嗰隻。資深中學英文科教師周蘿茜就覺得，事主事前冇乜嘢準備，臨場發揮嚟講都算係咁㗎啦，起碼叫做人哋聽得明，不過忍唔住手做咗個校對︰"Are you only day-dreaming at work？ Or do you go to work at all？ Please tell us."</p><p>李八方<br><br>mailto:pf_lee@appledaily.com</p></body></html>