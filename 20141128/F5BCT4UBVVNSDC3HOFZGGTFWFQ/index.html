<html><header><meta charset="utf-8"><title>馮仁昭四圍超：「樓呢，自己儲錢買」鄧麗欣寸爆Mandy - 馮仁昭</title></header><body><h1>馮仁昭四圍超：「樓呢，自己儲錢買」<br>鄧麗欣寸爆Mandy - 馮仁昭</h1><p>鄧麗欣（Stephy）前晚去咗九展星影匯，出席新歌《戒心》MV嘅微電影首映，MV內容講Stephy精神失常，因為想留住男友，所以殺咗佢。片中有男人半裸倒吊，又有Stephy浸「血浴缸」畫面，雖然血浴只係由紅酒加水做出嚟，但因為意識血腥，結果俾電檢署評為三級，就係咁Stephy就做咗三級女星喇！</p><p>拍浸血浴凍到震</p><p>Stephy話拍浸血浴嗰場戲好凍，凍到佢成個人震晒。拍得咁辛苦，馮仁昭問佢會唔會叫呢排好鍾意送樓畀人嘅老闆周焯華（洗米華），送番層樓畀佢獎勵一下？Stephy即刻笑晒口咁話：「咁又唔使，獎勵嘅話幫我宣傳多啲就得喇，樓呢，自己儲錢買。」咁Stephy咪即係暗寸Mandy Lieu自己唔儲錢買樓？<br>至於老友Miki（楊愛瑾）不斷傳婚訊，Stepty話冇問Miki，因為都係傳聞，佢自己都傳過好多次，仲話如果係真Miki自然會講：「如果係真會同我講，佢唔講我嬲㗎！」但之後Stepty又話大家要畀啲空間Miki，覺得感情嘅嘢都係睇緣份，緣份到就會結。<br>撰文：馮仁昭</p></body></html>