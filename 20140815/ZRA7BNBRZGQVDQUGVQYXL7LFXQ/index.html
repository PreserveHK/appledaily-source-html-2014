<html><header><meta charset="utf-8"><title>艷舞事件後斷銀根馬賽哭訴：大半年靠屋企</title></header><body><h1>艷舞事件後斷銀根<br>馬賽哭訴：大半年靠屋企</h1><p>【情趣馬賽克之經濟困境】馬賽艷舞片上月在網上瘋傳，她於記者會後潛水20日昨日再度現身，在佐敦行騷搵銀。自揭患有抑鬱症的她受訪時，提起無工開經濟陷困境即忍不住爆喊，透露休假期間要返內地避世，生活使費更由父母接濟。對於舊愛汪子琦和富婆Laura狂轟她大話連篇，馬賽以佛偈回應「萬法皆空，因果不空」，似暗寸有人難逃因果循環。</p><p>現年26歲的馬賽去年硬撬內地富婆Laura牆腳，搭上TB製片汪子琦玩斷背，上月網上突瘋傳馬賽艷舞片，純純兔形象徹底破產。還以為馬賽會被無綫無限期雪藏，但昨日她已獲「放生」，與楊思琦、姚子羚等在佐敦出席時裝活動，吸引半百傳媒採訪。<br>馬賽由好姊妹姚子羚傍住打頭陣出場，穿上短裙行騷，化上濃妝的她難掩面部浮腫及暗瘡。馬賽行騷時全程笑容生硬，壓軸亦由她負責，並與老闆開香檳慶祝，交足功課。完騷後，她由經理人陪同受訪，一開始便雙手合十，向現場傳媒講對唔住。訪問過程長達13分鐘，馬賽幾乎有問必答，只是提起汪子琦和Laura即煞有介事，內容如下：</p><p>馬：馬賽　記：記者<br>記：𠵱家心情點？係咪好緊張？<br>馬：（合十雙手）對唔住，搞到你哋（記者）咁辛苦，多謝大家關心，多謝經理人同Elaine（姚子羚）喺後台鼓勵我。呢個工作一早接咗，我有責任出席，係藝人操守，提醒自己要努力做好，感謝公司同客戶冇因嗰件事取消，感恩畀機會我。<br>記：有冇接其他工作？<br>馬：暫時冇。樂小姐（樂易玲）提議我返內地同屋企人住，呢排發生好多事，令家人擔心，想盡量返屋企陪佢哋。好對唔住，件事影響好多人，同事、家人、朋友同埋一班我好尊重嘅前輩，好抱歉，都想同佢哋講對唔住。</p><p>唔回應被指撬牆腳</p><p>記：係咪想同松哥（劉松仁）講？係咪真係傳過曖昧短訊畀對方？<br>馬：連累好多人，唔止松哥，好多尊重嘅前輩都俾我嘅私事影響，真係好對唔住！<br>記：係咪真係發過？<br>馬：陳詞證供講得好清楚，自己冇擁有條片，亦冇傳過畀任何人。𠵱家香港警方重案組都介入，自己有律師團隊，香港個人資料私隱專員公署都調查緊件事，香港係法治社會，相信公義法律保護到每個公民。<br>記：最受傷同最介意係咪私人性事被公開？<br>馬：我自己根本唔敢睇訪問，其他人講乜、做乜我控制唔到，如果一段錯誤感情，有一個咁災難性嘅結果，我係一個成年人自己要承擔，最Sorry係影響到擔心我嘅人。<br>記：Laura話你明知佢哋結咗婚都撬牆腳？<br>馬：我自己唔敢睇呢段新聞，冇回應，因為控制唔到。<br>記：係咪好恨佢哋？<br>馬：（眼濕濕）我想以我嘅例子同所有女仔講，一定要識保護自己，自己得到好大教訓，交朋友要慎重，喺重大選擇時候要聽屋企人、長輩說話，唔可以自以為是，唔好任性，因為後果可能好嚴重。<br>記：好後悔識咗佢哋？<br>馬：半年前喺機緣巧合下信佛，相信好多嘢要認命。<br>記：汪子琦話你主動跳艷舞畀佢睇？<br>馬：我信佛，佛教有句說話「萬法皆空，因果不空（意解：有乜人逃得過因果循環的業緣）好多嘢唔一定追求結果同答案，因果會畀到答案，信佛係一個得着。</p><p>有食藥平復心情</p><p>記：律師暗示你想做儍事？有諗過自殺？<br>馬：（扁嘴）呢段時間好難捱，自己乜都冇去睇，冇去想，好彩好多朋友、同事畀好多鼓勵同支持，知道無論發生乜嘢事，都唔可以傷害自己。<br>記：𠵱家睇緊精神科？<br>馬：由今年一月開始睇醫生，之前有抑鬱，好難捱得過去。<br>記：艷片流出使唔使加重藥物份量？<br>馬：有食幫助平復心情嘅藥，我好多時都會（抑鬱），但冇研究乜嘢病。我信佛，有朋友支持，點都會過。<br>記：經濟係咪陷困境？<br>馬：（眼淚直流）呢一年，我有大半年都係靠屋企，律師費係屋企人畀（用紙巾狂抹眼淚），好感激佢哋。<br>記：汪子琦話你兩母女貪錢，要求六百萬同買樓？<br>馬：（避談冇回應）<br>記：繼續停工？<br>馬：係，等公司安排，呢段時間讀課程增值自己。<br>記：有冇聯絡汪子琦同Laura？<br>馬：冇聯絡。<br>做完整個訪問後，馬賽即擰轉面不停抹眼淚，之後由後門離開，乘坐租用的七人車返回將軍澳清水灣半島住所。<br>採訪：溫敏芝、徐錦池、李志明<br>攝影：陳志嵐</p><p>汪子琦作詩：害群之馬伴樂行</p><p>馬賽和汪子琦的恩怨情仇停不了，昨日馬賽復工行騷，提到同性舊愛汪子琦時只以佛偈「萬法皆空，因果不空」來回應，似暗寸因果有報應。汪子琦昨日以WhatsApp回覆本報，作詩反擊馬賽：「當沒有任何人可以被利用和擺上台的時候，居然擺佛祖上台！褻瀆神靈是一定會有報應的！最後送首詩給她和她幕後出垃圾招數的人，『害群之馬伴樂行，淫雨毒霧繞綺雲，欺心作惡褻神明，報應辱祖見自身！』謝謝！」<br>採訪：皓騫</p></body></html>