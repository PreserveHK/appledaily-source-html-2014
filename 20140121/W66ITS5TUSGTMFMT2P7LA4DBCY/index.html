<html><header><meta charset="utf-8"><title>女神tea time：B餐概念股﹖ - Fifi</title></header><body><h1>女神tea time：B餐概念股﹖ - Fifi</h1><p>葉朗程上星期嗰篇《BB豬》鴻文，已成功晉身「潮文」系列。基於表面證供，在AB餐之間，後者付出少，收獲多，由finance角度睇，即係毛利率高，揀B餐都係人之常情吧。你揀人時人揀你，講咁耐A餐定B餐，你係咪真係有得揀先？股份就唔同，成千幾隻畀你揀。Magnum（2080）同半新股福壽園（1448）咁多人抽，相信「B餐概念」都係原因之一，兩隻股毛利率高達80%。<br>Magnum已經講到爛，暫且放埋一邊，反而係上年年底上市嘅殯儀股福壽園，公司管理層借傳媒把口，唱好殯儀業。預期未來行業規模將增加10倍，去到5,000億人仔，未來5年人均銷售額年均增長17%至18%，仲話覺得「殯葬業在中國有得天獨厚的機會」。<br>講到殯葬業前景一片光明，加埋股價經過一輪浮沉後，噚日福壽園再炒高9%，如在棺材中看見一絲曙光。不過10倍條數點計就冇人知，但菲菲知而家內地嚴禁黨員幹部厚葬，生意冇可能冇影響；當連蘇民峰本書都唔准賣，你就知當局要落力打擊迷信風氣。<br>睇埋走勢圖，冇錯福壽園係破旗，但成交唔配合，最少要突破5.4元左右先見到有展開升浪機會。<br>再者，農曆新年就到，迷信的香港股民，正路都唔會擺隻墓地股喺自己過倉砸過年啩。話知你A餐定B餐定C餐，沽咗先算啦。<br><br>Fifi<br>本欄逢周二、四刊出</p></body></html>