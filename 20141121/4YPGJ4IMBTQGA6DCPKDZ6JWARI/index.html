<html><header><meta charset="utf-8"><title>前隊員：糾察阻人前進須解散</title></header><body><h1>前隊員：糾察阻人前進須解散</h1><p>【本報訊】「旺角分開幾個大組，各自討論再夾埋傾，咁樣幾好；金鐘（大台）好似個帝國，好反感。」每日黃昏，總有一位青年人守在佔旺鐵馬陣最前線，即使「挑機」減少，他仍是腰掛頭盔、腳綁護甲，全時戒備。他雖對立會被爆玻璃有保留，但也不滿糾察隊阻人前進，一概扼殺抗爭升級機會。</p><p>「大台淨係畀掌聲自己」</p><p>化名「吾港德」的19歲「Band仔」，早年因反對活化工廈趕絕band房開始走上街頭。9月25日起到金鐘守護學生，隨後到過各佔領區，最終落腳旺角，一守便個多月，「旺角啲人好堅，警察清完又再返嚟」。 立會爆玻璃當日，他沒隨隊到金鐘，而是留在旺角引開警力，遙距支援。事件引起溫和派不滿，甚至劃清界線，他事後雖對行動組織者生疑，但也對溫和留守者的反應略感失望，更明言即使金鐘大台不拆，他曾加入的金鐘糾察隊也必須解散，「各人有各自抗爭模式，你唔支持咪唔好去囉，點解要組人鏈阻住、又開咪鬧想衝嘅人？大台點解唔係用嚟通報抗爭現場消息為先，淨係用嚟唱歌畀掌聲自己？」<br>堅守逾月，阿德為長期抗命而失去正職，聲音也變得沙啞，兩三天才回家洗澡一次，「個人都污糟咗」。對於有市民要求撤離讓路，他說佔領不是為了做「甘地」，「我係要真普選，唔係要市民支持。如果最後爭取到，你𠵱家當我係魔鬼都唔緊要（行動有否底線？） 唔傷害到他人身體。」被指佔領者破壞法治，他怒斥「50年不變係你（政府）定嘅，𠵱家你帶頭破壞法治，有乜嘢資格話我？」<br>面臨清場，他明言不會強阻執達主任清除路障，但支持變陣轉場留守，不達真普選目的誓不罷休，表明為普選，最大犧牲是受傷、坐監，「出得嚟就唔會諗住冇後果」，但一定會「留住條命，咁先有得爭取」。他又說，必須達致真普選和廢除功能組別才願離開，「淨係CY落台，我都會繼續留守。冇真普選，邊個上、邊個落，有乜嘢分別？」</p></body></html>