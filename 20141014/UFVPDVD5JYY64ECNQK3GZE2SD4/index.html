<html><header><meta charset="utf-8"><title>金手指：我已經清倉！ - 孫柏文</title></header><body><h1>金手指：我已經清倉！ - 孫柏文</h1><p>雖然有好多嘢想講，但股市太多事，入正題。孫柏文首先要話嘅係，我有感覺特別係美股，將會喺數周內出現大調整，甚至股災，因為所有條件已齊。論貴唔貴，美股係貴，不過唔係破紀錄嗰隻貴（美股喺87股災時，其實同而家差不多，即係平過2000年好多）。不過，近年托美股托得最厲害嘅因素，就係企業回購股份，呢個勢似完。因為近年佢哋趁低息，不斷借錢去買自己嘅股票，但就算國債利息係咁跌，佢哋發債嘅息率反升，令回購股份購買力嘅資金鏈開始斷裂。</p><p>伊波拉恐變黑天鵝</p><p>呢個情況出現係因為量化寬鬆印鈔結束，故大家睇到嘅係美元不斷升。老早已經有人話聯儲局會靠出口術耐不耐托市，但最令我擔心嘅係，上周中聯儲局真係出口術話「市場高估加息速度」托高個市後，效力得一日，之後又係咁跌。近年啲美國信貸又出現咗2007年前啲怪象，即完全唔應該借到錢嘅人又能大量借錢，又令應該借到錢嘅人借凸。即係又萬事俱備。黑天鵝仲有伊波拉，如果市場喺未來數周反映年底全球擴散機會，會點？<br>仲有，大家能睇得透大陸嗎？雅居樂（3383）主席都唔得閒聽電話？當然，可以係咩周永康因素，不過可能係資不抵債風暴來臨。連大陸遍地開商場嘅恒隆地產（011）都忽然賣倉底啲君臨天下單位，搞乜？點部署？我自己除咗啲攞咗出來長揸嘅股票同個別牛證外（因為睇錯，原來市升番都有得止咳），已經清倉。而家淨係得聯儲局重啟量化寬鬆再印先可阻止。<br>最後，要交代早幾個禮拜叫大家不問價追嘅酷派（2369）同彩星玩具（869）。我自己喺上個禮拜，當佢跌穿兼喺今年新低位收市時，被止蝕，被重創。我對大陸4G概念都仲係極樂觀。不過當酷派股價有咁嘅走勢時，極有可能間公司有啲嘢我係唔知。我對彩星玩具反而樂觀，不過美股如果冧市，佢一定一齊落，候機再入。留得青山在，那怕冇仇報？</p><p>孫柏文<br>獨立股評人<br> http://facebook.com/shuen <br>本欄逢周二刊出</p></body></html>