<html><header><meta charset="utf-8"><title>張家輝寸無綫送獎得個殼</title></header><body><h1>張家輝寸無綫<br>送獎得個殼</h1><p>吳君如孭飛的電影《金雞sss》前晚在銅鑼灣舉行首映禮，張家輝、陳奕迅（Eason）、黃秋生、陳冠希、盧覓雪及蔚雨芯等串星畀面撐場，身穿透視裝的君如更獲老公陳可辛支持，雖然她透bra又透阿婆底褲，仍不敵力谷「魔鬼胸」的蔚雨芯。而家輝則抽中金雞，但他抵死寸會否似無綫送的獎得個殼。</p><p>君如緊張到喊</p><p>君如取笑秋生片中造型似足《四大名捕》，秋生即抵死寸她說：「你唔係想票房同《四大名捕》一樣呀？」翻查資料，早前上映的《四大名捕II》上映14日，票房不足70萬，嚇得君如不敢再說。事後君如自爆前日緊張到喊，更坦言擔心票房。對於有份主演的《六福喜事》撐「反佔中」，君如直言不懂回應。<br>而近日被指情緒不穩的Eason心情大好，在片中要被張家輝痛打，他自嘲動作演員。對於君如指他若減20磅就開戲給他，Eason說：「我好萌塞㗎，或者你哋再讚吓我，我就試吓減20……安士。」又自爆現時170多磅，以他身高算是重了點。</p><p>張家輝及吳彥祖主演的《魔警》，以及由陳果執導的《那夜凌晨，我坐上了旺角開往大埔的紅VAN》雙雙入圍第64屆柏林國際電影節「全景單元」，並由梁朝偉做評審，家輝說：「做朋友唔講呢啲，就算到時見面都唔會傾偈，唔會有眼神交流。造馬嘅話，攞到都唔光彩！」完場後，家輝、君如、盧覓雪及章小蕙等到銅鑼灣出席派對，家輝表示於首映禮抽到金雞：「都唔知係唔係好似TVB嗰啲得隻殼，我以前當過㗎，係玩吓獎門人贏嗰啲。」<br>採訪：黃曉妍<br>攝影：仇志德</p></body></html>