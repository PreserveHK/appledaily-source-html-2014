<html><header><meta charset="utf-8"><title>一周三件：台泥超平值博</title></header><body><h1>一周三件：台泥超平值博</h1><p>台泥國際（1136）上年尾，獲阿媽提全購，但最後唔成功，台泥家陣比起全購價3.9元，跌咗近18%，今年得4倍PE，場內平霸，抵搞。</p><p>受惠城鎮化工程</p><p>台泥經過2012年度慘烈期，上年turnaround，純利一支箭飊升170%之餘，今個半年度，再接再厲，純利增長咗近80%，到10.34億元，已經好靚仔，喺嚟緊日子，繼續好景。<br>阿爺喺城鎮化同谷經濟大前提情況底下開水喉，交通運輸部已經講到明，今年下半年喺鐵路、公路同水運等等嘅投資金額，去到1.6萬億元人仔。又嚟緊17年內，單係公路網建設，亦會投放4.8萬億元人仔。而據預測，城鎮化on going，未來三年所講投融資需求，高達25萬億元人仔。<br>同噚日主打西王特鋼（1266）一樣，諗到係，阿爺投放勁多資源和心機喺城鎮化工程，水泥亦超受惠呢個國策。再講，啱啱呢期，祖國放寬內房限購令，民間私人投資一激活，呢一點，對水泥企業嚟講，亦好緊要。嚟緊日子，水泥有需求面，供應方面又點？祖國規範新廠興建，又淘汰落後產能嘅行家，涉及總產能，達到8,210萬噸。供應減少，台泥又有着數。<br>專業評估，台泥今年EPS翻過半番到0.68元，預測PE得4.7倍。場內行家安徽海螺（914）8.6倍、華潤水泥（1313）7.7倍、祖國行家祁連山10倍、塔牌11倍，台泥平霸行家。又台泥現價（3.24元）唔單止比起阿媽上年尾提議全購價潛水，家陣PB得0.6倍，祖國行家講緊係1倍至1.8倍不等，台泥起碼折讓咗40%。買台泥，當追返上潤泥今年預測7.7倍PE水位，台泥講緊要升63%到5.3元，到時，集團PB先啱啱好1倍。</p><p>錢雋<br>細價股專家<br>本欄逢周二、三、五刊出</p></body></html>