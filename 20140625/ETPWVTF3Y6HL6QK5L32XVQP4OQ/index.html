<html><header><meta charset="utf-8"><title>異動空間：揀新股睇兩因素 - 魏力</title></header><body><h1>異動空間：揀新股睇兩因素 - 魏力</h1><p>個市隊完一大棍又靜過，身邊唔少戰友已放棄睇市，將資金轉晒抽新股，但銀行唔肯放水，孖展額度難撲過演唱會飛，實錢入飛又分貨不多，其實都係唔易搵食。再者市況唞完隨時再插，影響新股氣氛，建議戰友揀當炒概念、集資額細的股份出擊，受市況的影響較小。市傳本地物流商先達物流（6123）下周一（30日）招股，集資僅1.3億銀，加上概念當炒，值得一試。彭博證實iPhone 6將於下月生產，9月上架，魏力兩年一次的換機時間又到！消息指富士康增聘人手趕工，加上小米新機快將推出，刺激富智康（2038）爆上5蚊。同業比亞迪電子（285）由上月低位已飆升五成，行業受惠4G換機潮。富智康今年預測PB僅1.1倍，PE約10倍，甚為低廉。<br>理文手袋（1488）靜靜起革命，由本月低位起勁彈65%，成交更配合急增，搞邊科？公司去年純利倒退34%，末期息銳減七成，但公司料行業明年會好轉，加上新廠房於2016年落成，屆時產能將倍增，均為利好因素。估值上，現價PE僅9倍，息率逾6厘，防守性不俗，等落番0.75元附近可兜一轉。</p><p>魏力<br> http://www.facebook.com/2012jason </p></body></html>