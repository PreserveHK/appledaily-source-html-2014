<html><header><meta charset="utf-8"><title>富衛保險指漏報拒賠</title></header><body><h1>富衛保險指漏報拒賠</h1><p>【本報訊】福無重至，禍不單行。吳壬章於兒子半歲時，已向富衛保險購買保額達30萬元的醫療住院及危疾保單，豈料秀一病發後，富衛單方面撤銷保單及拒絕賠償。根據富衛拒絕吳壬章的索償信中稱，吳秀一出生時，曾患上圍產期敗血症、胎兒和新生兒的黃疸、新生兒血糖過少及肝脾腫大，由於健康資料申報不足，因此拒絕賠償。</p><p>醫生指照黃疸後無問題</p><p>「按保單發病時可獲六成賠償額（18萬元），呢啲錢係喊住嚟收㗎，𠵱家富衛輸打贏要，做法非常有問題！」吳壬章表示醫生從未提及秀一有圍產期敗血症，「只知出生時曾發燒，而嬰兒出生時照燈亦非常普遍，即使肝脾腫大，醫生照過超聲波後已表示冇問題，唔使跟進。𠵱家就好似咳一聲冇上報，就攞呢啲做藉口唔賠一樣，咁我買保險做乜？」<br>香港保險業總工會副會長馮志遠表示，保險公司如認為投保人漏報，的確有權取消保單及發還已供款額，「但照黃疸咁簡單嘅事，如果醫生已經話冇大問題，咁作為一個並不具備專業醫療知識嘅普通人，又點知要上報？如果事主覺得不公（平），可向保險索償投訴局要求仲裁」。至於富衛保險在截稿前仍未回覆。</p></body></html>