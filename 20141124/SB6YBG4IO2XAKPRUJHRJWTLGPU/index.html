<html><header><meta charset="utf-8"><title>中環在線：胡孟青維園發功　踩滬港通 - 李華華</title></header><body><h1>中環在線：<br>胡孟青維園發功　踩滬港通 - 李華華</h1><p>「青姐」胡孟青轉戰維園，不改小辣椒本色！滬港通反高潮，說好了嘅大升市冇出現，散戶大呼不爽。連主打政治議題嘅《城市論壇》，噚日都忍唔住為滬港通把把脈。<br>青姐一早講明話嫌棄滬港通，噚日佢上《城市論壇》做嘉賓，雖然今次面對嘅，唔係平時畀佢鬧慣嘅散戶，而係力撐滬港通嘅立法會金融服務界議員張華峰，以及兩位教授陳文鴻同黃元山，個個份量十足，但佢依然牙尖嘴利，力陳滬港通不足之處，果然係見慣大場面。<br>始終股市有好多技術詞語，現場觀眾固然一頭霧水，就連主持人謝志峰有陣時都好似唔係好明白，青姐就即刻發揮佢同散戶平時溝通嘅本能，大玩比喻，形容股民唔識A股，「去到人哋屋企可以自出自入，但你廁所又唔知喺邊，廁紙又唔知喺邊，你都唔會覺得舒服喇」。如此一語中的，唔知青姐遲下會唔會多一班維園阿伯做佢粉絲呢？</p></body></html>