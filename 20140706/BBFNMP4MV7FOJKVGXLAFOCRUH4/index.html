<html><header><meta charset="utf-8"><title>膠燈討論區：4強攻「細」一定「德」</title></header><body><h1>膠燈討論區：4強攻「細」一定「德」</h1><p>艇仔張：都話4強係巴西對德國㗎啦！<br>祥　Hi：<br>其實上啲討論區，啲人都係話好似整定咁，16強兩隊贏得懶辛苦咁，不斷回飛，咪就係想𠱁啲賭仔落叠。<br>德　叔：<br>咁我又唔信有咩陰謀論嘅，總之呢兩隊波不嬲都係今屆冠軍大熱，應該唔似入唔到4強囉。<br>艇仔張：<br>咁講真，對球迷嚟講，呢場都算係夢幻4強。<br>福　嬸：<br>艇仔張，咁你覺得呢場4強嘅戰果會點先？<br>祥　Hi：<br>唔使佢答，我捉摸到佢心理，入球「細」冇走雞。<br>艇仔張：<br>咦，祥Hi，之前8強問完牛哥果然唔同啲啊！<br>祥　Hi：<br>今朝先撞到牛哥，佢仲用咗98年世盃場4強巴西對荷蘭同我分析，話呢場就似嗰場咁，五五波，一定會踢得比較保守，雙方都唔想輸，尼馬（圖）傷埋巴西一定唔識攻，所以「細」好穩。<br>艇仔張：<br>淨係睇對上3屆都知啦，6場準決賽得1場「大」，今場巴西仲要冇埋尼馬，點會唔買「細」呀？<br>德　叔：<br>不過應該冇乜肉食，4強𠵱家每日得番1場，玩過關都要等埋第2日賽果先得。<br>艇仔張：<br>德叔，有信心就起碼100蚊以上一注啦，想買啲多少少分頭嘅，咁就博吓0:0同1:1波膽囉！<br>福　嬸：佢唔買，我買先，一於500蚊。<br>德　叔：<br>嘩，福嬸，唔使咁博呀？我唔會出多啲人工幫你補貼㗎。</p><p>人物介紹：</p><p>德叔　旺角茶仔老闆<br>肥頭　吹水怪<br>祥Hi　肥頭屋村老友<br>福嬸　茶餐廳侍應<br>艇仔張　扮專業賭友<br>大食肥牛　賭精一名，命中率甚高<br></p><p>識睇　一定睇蘋果嘅足動世盃：<br> http://worldcup2014.appledaily.com/  </p></body></html>