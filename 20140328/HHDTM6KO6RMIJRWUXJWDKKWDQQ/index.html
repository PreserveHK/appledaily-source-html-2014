<html><header><meta charset="utf-8"><title>一周兩件：金天醫藥值博 - 錢雋</title></header><body><h1>一周兩件：金天醫藥值博 - 錢雋</h1><p>二線股大洗倉，有質素嘅都照俾掟到甩轆，金天醫藥（2211）亦唔例外。但講到實體零售業，金天嘅PE平霸；講啱發展電子醫藥商務，市值亦平過中信21世紀（241）九條街，「虛、實」兩相宜，金天大平賣！<br>金天係祖國東北最大醫藥零售連銷店及分銷商，屬架勢堂級數，而啱啱公佈2013年嘅業績，純利大增66%，到3.6億銀人仔，靚仔到痹。金天零售店794家，有過半數喺三、四線城市、鎮。照咁睇，阿爺計劃城鎮化，提高三、四線地區經濟動力，加埋提高對農民工醫療扶助，金天地區零售業，食到應一應。而集團直供模式，直接攞貨，再銷售畀客戶，毛利亦啖啖肉。<br>金天今、明兩年，純利係咁意增長20%，連上市招股攤薄反映，預測PE分別得9.4倍及7.8倍。場內國藥控股（1099）及上海醫藥（2607）預測PE，全部15倍樓上。<br>金天呢期主攻藥品網上零售，已經攞到省級經營許可證。喺2012年，祖國醫藥網購達到16.6億銀人仔，年增幅高達4倍。但呢個數額，只係上年藥品銷售總規模0.7%。祖國藥品電子商務，前景爆炸。</p><p>食正網購熱　睇3.9元</p><p>而金天有實體零售網，加埋「直供模式」經驗優勢，搞網購係如虎添翼！但集團現價2.50元，相對上年12月招股價2.9元，仲要潛水，市值得50億銀，同樣醫網，中信21世紀市值（219億銀）係金天4.4倍！<br>報載金天電網4月開始營運，兼可能涉及「大合作」，好有遐想。4日後就係4月，好買金天，先博翻半番到3.9元，PE得12倍，市值得78億銀，目標價亦剛啱貼近招股時擬訂上限價。</p><p>錢雋<br>細價股專家<br>本欄逢周二、五刊出</p></body></html>