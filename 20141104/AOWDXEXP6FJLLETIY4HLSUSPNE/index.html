<html><header><meta charset="utf-8"><title>樂香園：達能買雅士利有古怪 - 海迪</title></header><body><h1>樂香園：達能買雅士利有古怪 - 海迪</h1><p>首先，雅士利（1230）呢間公司真係要鬧。2013年賣盤畀蒙牛（2319）時，兩個月前股價已偷步升30%。上星期到法國達能（Danone）入股，公司股價早一個月同樣升唔停，累漲50%。連續兩單重要交易，都「春江鴨」得如此猖狂，猶如七、八線細價股咁。保密工夫係咪做得咁差，定有其他原因，若海迪是證監會，好有興趣了解一下。<br>今次單交易，達能以44億元購入雅士利25%權益，作價較市場有16.7%溢價。吊詭的是交易無論以PE定PB睇，都貴到無倫，有人肯如此高價投資，但雅士利的股價之後卻不升反跌，瀉逾10%。熟悉雅士利的朋友就話，今次達能入股有兩個可能性：1.達能係傻仔，在內地奶粉面對渠道轉型、表現麻麻的時候走來買貴貨；2.或者達能同雅士利有啲大家唔知道嘅「默契」，單deal係有嘢「跟尾」。<br>雅士利2010年上市時，集資不過27億元，即今次其賣股規模，幾乎是做多一次IPO。雅士利已有約10億元（人幣．下同）現金，計埋今次集資，之後坐擁近50億元。而雅士利的擴產計劃到埋尾階段，明年新西蘭廠房投產，產能會倍增。上周搞電話會議，聞說分析員勁問公司有乜新搞作，管理層回答得模稜兩可。海迪相信世界沒有free lunch，有人送錢畀你使，終有一日你要找數的。<br><br>海迪</p></body></html>