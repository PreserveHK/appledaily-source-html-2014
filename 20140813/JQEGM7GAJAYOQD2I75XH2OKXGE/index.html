<html><header><meta charset="utf-8"><title>財富不公因樓價 - 左丁山</title></header><body><h1>財富不公因樓價 - 左丁山</h1><p>市區重建局（URA）由前身「土地發展公司」（LDC）成立至今，如將歷年的收入與支出加起來，只能說是自負盈虧，談不上有甚麼大盈餘，前土發公司重建荃灣七街、旺角麥花臣體育館，就拖延日久，耗費不菲，市建局接手之時，便曾有數十億元的累積虧損，要在特區政府推動下，打房屋協會的荷包，與房協合作發展了一些舊區，如今樓市有價，市建局財政「翻生」，但仍然未許過份樂觀，譬如最新的觀塘舊區重建流標，須重新招標，8月26日截標，下月才公佈結果，萬一再度流標的話，市建局的觀塘市中心重建大計，恐怕要拖上十年八載。<br>市區重建嘅最大困難係Replacement Cost愈來愈高，一個不小心計錯數，便要虧損收場，故此市建局與發展商重建嘅新樓如不「貴到無倫」，就要孭上蝕本風險，你話董事局邊度敢唱高調，理會黃英琦等同路人嘅冷語批評吖。產業測量師出任特首後，好多人以為佢係地產專家，會有妙計穩定樓市，增加供應，逼到中小住宅單位降價㖭，點知大謬不然，特首團隊諗出嚟嘅三D辣招，完全阻唔到樓價上升，康山居屋破700萬，沙田第一城594呎賣到578萬，山頂加列山道獨立屋創亞洲呎價紀錄，實用面積計（實呎）去到天文數字，逾17萬元一呎，折算番，擺過字紙籮都要俾九個三銀錢一日（只以年利率2%計）租金，問你驚未！<br>於是諗到，法國經濟學家Thomas Piketty（皮格提）所講之資本回報率（Return on Capital），高過GDP增長，做成收入不公平（income inequality）。王于漸教授根據皮格提嘅數據資料，進一步指出，所謂高ROC，其實分拆開嚟睇，係因為「房屋資本回報率」（Return on Housing Capital）太高所致，在八個發達國家，美國、英國、澳洲、加拿大、法國、德國、意大利、日本，非房屋資本（non-housing Capital）嘅回報率其實幾低吓，不足以造成收入不公平。換言之，絕大部份嘅inequality可以話係由房屋漲價、漲租所造成。王教授（8月6日南華早報）以香港為例子，指香港嘅房屋資本回報率比上述八個國家更高，冇樓人士注定財富落後，點解會搞成咁？咪因為土地供應不足，樓宇短缺囉，董建華、曾蔭權、梁振英對此問題同樣一籌莫展呀！</p></body></html>