<html><header><meta charset="utf-8"><title>中門大開：在食撻表象背後 - 添馬男</title></header><body><h1>中門大開：在食撻表象背後 - 添馬男</h1><p>肥彭來港竟然有近百人往機場接機，佢二十年前出任港督，香港人長情？非也，不過是借擁肥彭來顯示目前深紅政客當特首之不堪，今不如昔，順手刺激一下左派及北京官員。其實無論係反彭或擁彭者，都未有認真睜開眼睇清楚1992至1997年彭治時代對香港本土政治現代化影響，大家焦點不外乎他英國政客風采或在政改問題上同北京對着幹，激到北京扎扎跳。</p><p>冇肥彭改革　香港淪落更甚</p><p>當年臨別，司徒華送了一塊書法牌匾予肥彭，上書「千古醉人」，既食「千古罪人」字，也反映華叔對佢欣賞。肥彭親民去泰昌食蛋撻、飲涼茶、小狗及千金們八卦新聞，都只係表面那一「浸」。<br>佢真正貢獻係將殖民地官僚政治引入「現代性」（modernity）。現代性是講求透明度、公平、公正、問責，如果冇肥彭七年內政改革，今日香港淪落至更加不堪情況。<br>舊殖民地官僚問責性及透明度低，肥彭來到第一樣就係推動citizen's charter，後改為「服務承諾」，即每個同市民有接觸之執行部門，要公開承諾處理市民個案所需時間，唔好睇少呢種行政改革，係一個大工程。第二步係借營運基金控制官僚膨脹，部門訂下目標回報率，作為衝量指標，令部門首長要有成本控制意識。第三步係佢自己帶頭推動問責性，今日特區空有問責制之名，但實質用盡各種方法迴避向立法會及公眾問責。當年肥彭首創總督答問大會，唔單止定期落立法局答問，也在施政報告之後落大會堂直接接受市民質詢。另外又提拔一班青壯政務官，如林煥光、林鄭月娥、羅范椒芬，鼓勵佢哋走出去，落立法局，去公開論壇，出席政黨活動。<br>肥彭在政治上提高三級議會作為民意代表及問責之地位，而九七後北京卻不斷削弱立法會監督職能，引入分組點票，比例代表制，主動製造議會分裂及黨派林立，誰也不服誰，處處設防。香港政治陷入大敗局，正正就係因為政制發展冇方向，一切以互相監視、互相制約為主導思想，將大小權力分割。<br>北京正因為無法子走出彭定康夢魘，九七後用全力清洗彭定康「餘毒」，結果特區十多年來政治體制徘徊不前。<br>九七後兩大政治改變，一是老董殺死了民選市政局，製造了超級官僚機構康文及食環署，而承諾之權力下放至區議會根本從未實行。二是搞問責制，反過來向政務官奪權，自己製造內部矛盾，但問責制又冇普選及正規政黨政治作配合，搞出一棚古靈精怪虛有問責之名而無問責之實嘅所謂司局級官員。<br>撫今追昔，肥彭七年改革成果遠超九七後十六年失敗管治，盲頭烏蠅式亂搞一通。懷念彭定康，並非戀殖親英，而是懷念一個充滿改革熱情、充滿希望嘅年代！</p><p>添馬男</p></body></html>