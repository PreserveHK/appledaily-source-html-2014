<html><header><meta charset="utf-8"><title>遊客如潮湧 - 左丁山</title></header><body><h1>遊客如潮湧 - 左丁山</h1><p>行廣東道見到大量遊客，絕大部份係內地人，全部係購物客，在此街道做零售生意，見到呢啲情況就開心，雖則話租金高昂，但根據市場原則，願意以貴租租入舖頭者，必有應付貴租嘅辦法，不用旁人粗心，就正如領匯接管房委會商場後，租金升，生意增加，商場遊人倍增，足以證明房委會管理商場幾咁無能。有人話領匯商場嘅貨物價格高，令公屋居民難負擔，唔係噃，居民難負擔就唔會買嘢，或買少好多，咁樣領匯屋邨商場生意何來？公屋居民嘅購買力比月入七萬元嘅中產夫婦加兩孩家庭還要高（有報紙計算過，如此家庭扣除供樓按揭供款外，可支配收入所餘無幾），只是陳婉嫻議員及其泛民同路人唔肯承認而已。<br>廣東道咁多遊客，據政府報告估計，將來還要多，2013年內地客有五千四百萬人，到咗2023年，人數會突破一億人次，如果估計屬實，一條廣東道怎能應付？有「蘋果」評論版撰稿人提議限制內地人來港，當然係下策，除咗違反市場生意原則，趕客之外，還要違反更重要嘅大原則，就是中國人民之旅行自由人權。香港已是中國城市，絕不能阻止同一國境內嘅人民來港，否則的話，上海話人太多，不准浙江人入來，北京話太擠逼，不許河北人到北京遊覽，成何體統？中國人不斷爭取人權、維權，自由出境到國外旅行，境內城市旅行，係不可剝削之基本人權，香港怎能單方面剝奪之，而在另一方面就拚命高喊「保護人權」？一啲人話香港應該開發「高檔遊客客源」，真係搵嚟講，歐洲美國日本之「高檔客」因經濟不景，來港比例日減，旅發局唔通要站在巴黎街頭郁手郁腳搶客咩？旅遊業界唔識搵客，要揸筆寫稿人教導先至識去開發新客源？笑話也。香港不能停滯不前，必須做大個餅，開發旅遊景點，增加不同購物商場及零售街道，令遊客不要集中在廣東道。有人講旅遊不只是購物，鬼唔知，現代社會當然有人「入深林，窮迴豁，幽泉怪石，無遠不到；到則披草而坐，傾壺而醉，醉則更相枕以卧，卧而夢，意有所極，夢亦同趣。覺而起，起而歸……」但現實係絕大部份人士講旅行只係飲食購物而已！</p></body></html>