<html><header><meta charset="utf-8"><title>中環在線：搞以色列團　教學生Startup  - 李華華</title></header><body><h1>中環在線：<br>搞以色列團　教學生Startup  - 李華華</h1><p>超人試完人造漢堡後，啟發到佢想畀多啲學生見識創新科技嘅威力。超人旗下李嘉誠基金會宣佈，跟以色列理工學院合辦「科技夾子營」，準備邀請本港約80名師生同傳媒去以色列，參觀當地Startup公司！</p><p>周凱旋會隨團出發</p><p>呢個以色列Trip初步定喺明年1月8至13號舉行，超人唔會去，佢嘅紅顏知己周凱旋就會隨團出發。佢哋除咗參觀Startup公司，仲會去以色列理工學院參加工作坊，學下點樣實踐創意理念，同埋點樣籌集資金搞Startup。<br>佢哋將會邀請港大、中大、科大同理大嘅大學生參與，有意跟團嘅大學生，要用具創意嘅方法整一頁紙嘅CV向大學報名，經篩選後，每間大學會選10名學生參加。新一代文化協會就會挑選10名中學生，另有10個老師名額，加上20名傳媒，就會跟周凱旋共赴以色列嘞。</p></body></html>