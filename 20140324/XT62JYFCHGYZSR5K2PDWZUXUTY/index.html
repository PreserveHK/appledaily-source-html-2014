<html><header><meta charset="utf-8"><title>升Cup至35E　老公洩喜訊呂慧儀陀蟹子兩個月</title></header><body><h1>升Cup至35E　老公洩喜訊<br>呂慧儀陀蟹子兩個月</h1><p>恭喜！恭喜！現年31歲的「長腳蟹」呂慧儀（Koni）終於得償所願，懷有兩個月「小蟹子」，上圍更由34C激升cup至35E！將榮升新任daddy的黃文迪（Dickson）昨心急在微博貼文，並借用家中兩隻愛貓的搞鬼設計對白洩密。不過呂慧儀怕BB未夠三個月會小器，昨在電話中默認：「身材好咗囉！」</p><p>憑奪得06年港姐季軍出道的呂慧儀，與身兼模特兒及健身教練的黃文迪於大前年結婚，雖然比同屆港姐冠軍陳茵媺及亞軍周家蔚更早出嫁做人妻，但卻被二人爬頭做媽咪。結婚三年屢傳有喜，但每次都被Koni否認，直至昨日終於傳來好消息！</p><p>剪長髮作好準備</p><p>Dickson昨午在微博貼了兩隻貓肥獅及飛虎的「對話」露玄機，內容如下：「肥獅：『大佬，我都就嚟做大佬喇！』飛虎：『邊個講你知㗎？』肥獅：『我偷聽到老竇講，唔會假啩？』飛虎：『叫你用吓腦啦肥仔，係多個主人啊！』」接着Koni在老公微博留言：「搞咩你兩隻嘢作反啊？偷聽老竇講嘢。」最近與Koni合作做節目的林盛斌（Bob）亦若有所指：「我都話㗎啦！同我合作親嘅女藝人都係咁㗎！哈哈！」似暗示Koni有喜。<br>據悉Koni本月初已得知懷有「小蟹子」個多月，還將一直珍而重之的長髮剪短，為做孕婦作好準備，當時她在微博留言：「我都想短一點，又沒勇氣剪太短啊，及肩是極限了。」另外，最近Koni的身材明顯有變化，日前她仍要開工做節目，上圍由原本的34C激升cup至35E，更被Bob在微博貼上一張「谷奶」相，Bob留言：「原來我一直以嚟都睇小咗你，係我唔啱……」曹永廉抵死回應：「為咩事腫晒㗎陰功！」其實當時Koni已經有「餡」，只是有口難言，前日她在微博留言：「有些話總是在想說不能說的糾結中，可我還是快樂的守候着。人生就是充滿愛與喜樂，感恩每一天都有讓我快樂的事。」</p><p>Dickson賺奶粉錢
</p><p>記者昨致電恭喜Koni，她哈哈笑扮儍說：「吓，咩呀？」擔心BB小器？她說：「如果有好消息會同大家分享，應該快㗎喇。」有沒有出現孕婦常見的不適？她避談說：「身材好咗囉！」而Dickson亦難掩興奮，直言緊張到標冷汗，他昨在電話說：「未講得住，但心情真係好興奮同緊張，𠵱家要努力賺多啲奶粉錢……講多咗，係搵定啫。」可會擔心家中兩隻貓見到有新主人會呷醋？他笑說：「唔會，佢哋係𡃁（下屬）嚟啫。」</p><p>Koni與Dickson婚後一直恩愛，雖然有過小三疑雲，但很快便雨過天青。曾塗黑指甲的疑似小三傅嘉莉昨在電話中祝福兩人，她說：「吓！係咩？真係好戥佢哋開心。可能係怕小器，所以唔可以正式公開，等佢哋正式宣佈，我會買一份禮物送畀BB。」可覺得Dickson是好爸爸？她說：「應該係啦，我知佢哋好鍾意小朋友。自己就有排，仲未遇到真命天子。」<br>採訪：嵐山</p></body></html>