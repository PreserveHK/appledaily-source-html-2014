<html><header><meta charset="utf-8"><title>林嘉欣帶女落金鐘　體驗佔中</title></header><body><h1>林嘉欣帶女落金鐘　體驗佔中</h1><p>【雨傘革命】雨傘革命連日來都獲不少圈中藝人支持，兩女之母林嘉欣昨日與4歲長女Kayla和導演老公袁劍偉現身金鐘，為市民打氣兼向囡囡講解此運動，Kayla更精靈撐起小傘支持。</p><p>拾級而上細閱字條</p><p>素顏的嘉欣與囡囡手拖手沿着政總門外樓梯拾級而上，她們一邊細看連日巿民用告示貼寫上的心聲字條，對於色彩繽紛的字條，Kayla充滿好奇，當然也未必明白，作為媽咪的嘉欣細心解釋，並指留字條的哥哥姐姐在做甚麼，Kayla都認真細聽，老公袁劍偉一直在身邊傍實妻女，即使被巿民認出，嘉欣都禮貌送上微笑。<br>其後嘉欣稱今次是帶囡囡關心和了解這場運動，她說：「囡囡就快4歲，都開始了解呢啲事，你覺得佢4歲乜嘢都唔識，其實佢係乜嘢都知，近排我哋關心呢啲新聞，佢都有問我，啲人喺度做乜嘢，我都有同佢講：『佢哋喺度遊行，遊行嘅市民有嘢想同政府講。』佢都有問我政府係邊個，我就話你就當政府係我哋嘅屋企人，當政府唔係咁錫我哋嘅時候，係唔係要同返屋企人講呢？」<br></p><p>想囡囡會獨立思考</p><p>嘉欣還說：「我個心一定喺學生度，我今日唔係第一日落嚟，我喺屋企睇到新聞唔對路，同埋啲人互相發訊息，我個心就好不安，甚至唔知乜嘢係真乜嘢係假，所以我要落嚟兜個圈，見到啲學生喺度靜坐，好似好好咁，我個心就會安樂啲。」<br>至於將來囡囡長大後，會否支持囡囡政見？嘉欣說：「我好想佢會獨立思考，我唯一想講嘅係，過去呢10日節奏好快，唔容許我哋諗吓，可以為香港可以做啲乜嘢，我哋更加要去思考呢件事。」<br>採訪、攝影：比華利、張俊銘</p></body></html>