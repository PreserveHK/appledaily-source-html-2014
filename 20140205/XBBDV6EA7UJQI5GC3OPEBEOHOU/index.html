<html><header><meta charset="utf-8"><title>情陷夜中環：情敵 - 葉朗程</title></header><body><h1>情陷夜中環：情敵 - 葉朗程</h1><p>有三種情況，男人會在心裏不停地喊着「低啲低啲低啲」。第一種情況，通常發生在中環男人身上，就是當他們沽了幾萬張期指的時候，「低啲低啲低啲」。第二種情況，通常發生在中年男人身上，就是當醫生幫他們驗膽固醇的時候，「低啲低啲低啲」。第三種情況，只要你是男人，不論你屬於中環定中年，都極有機會發生在你身上，就是當你見到女人着低胸裝的時候。沒有最低，yes baby，只有更低。</p><p>自己女人要斯文　大男人通病</p><p>冇錯，我哋男人真係好奇怪，好鬼鍾意女人着低胸裝。吓？男人鍾意女人低胸，好正常，點解會奇怪呢？Let's put it this way，奇就奇在，男人鍾意其他女人低胸，但係就非常唔鍾意自己女人低胸。其他女人可以open，自己女人一定要斯文，這是大男人的病。<br>比原定日期足足遲了一星期，Danielle剛好在年初一的下午抵港。好好休息了一晚，年初二大家都玩得盡情，我和Danielle在朋友的家玩到差不多凌晨四時才離開。這個朋友住在上水，我們回到家的時候已是五時，那個晚上（早上），撻落床即瞓。<br>第二天的上午九時半，即是年初三的早上，睡不夠五小時，Danielle已經起床。她把我吵醒，說今天是星期天，要去聖堂。我揉着惺忪睡眼，看着坐在床邊的她。<br>上帝雖然不是人，但我堅信，當祂創造萬物的時候，都會講mood。質素有參差，皆因心情有起伏，不然世上怎會有劉德華和劉江華？面前的Danielle，30歲，沒有睡太多，新陳代謝理應開始不及那些十八廿二了，但不施半點脂粉的她，不見半條眼紋，不露半點倦容，輪廓依然是分明得好像藝術家雕塑出來似的；如果上帝造物看心情，Danielle肯定是上帝最好mood時候的結晶品。<br>但係一講到瞓覺，上帝都冇面畀。仲想瞓多少少，ok？「唔ok。」Danielle說得堅決。點解咁絕情？「咁你一早應承咗我嘛。」Ok，求吓你，畀我瞓多半粒鐘，遲少少，我覺得上帝會原諒我。「上帝肯定會原諒你，不過我唔會。」萬般不願意下，我用意志力撐着身子，極速梳洗，極速更衣。當我們正準備出門口之際，我留意到Danielle今天的打扮。<br></p><p>一襲淺啡色裙子，雖然是一個非常阿婆的顏色，但裙子的剪裁巧妙，裙腳微微散開，腰間以下的位置造得貼身自然。襯上淺藍色高跟鞋，又啡又藍，本應不倫不類，但整個配搭放在她身上，煞是好看。不過，最搶眼的，還是面前那條線。好一條讓人着迷的線，留在家中供我獨賞是可以的，但要給街上千千萬萬個麻甩佬也看到，唔得。<br>介唔介意換過件衫？「吓？有乜嘢問題呀？」呢個啡色，有啲阿婆。「咁今日就辛苦你扶阿婆去聖堂啦。」今日年初三，仲有啲涼喎，你唔怕凍？Danielle大笑兩聲說：「原來怕我俾人睇蝕！」黐線，你陣間唔好叫我除件褸畀你就得啦。<br>把車停在雲地利道之後，我們慢慢走向聖瑪加利大教堂，這是跑馬地一座歷史悠久的聖殿。說來慚愧，身為華仁仔，好像連一堂主日彌撒也沒有去過，今趟總算一圓心願。時間只是十時半，彌撒到十一時才開始，但很多教徒已經霸定位，幾乎坐無虛席。Danielle走在我前面，左顧右盼的找着空位。<br>「小姐，我呢行冇人。」突然有個中坑對Danielle說。盲㗎咩，咁大行位空咗出嚟，係人都睇到啦，使唔使你講呀。這個中坑，說話的時候，是笑着的。笑有甚麼問題？唔知，總之覺得有問題。最大嘅問題，係佢笑得好似方中信。No worries，在IFC張智霖面前，方中信算是甚麼？就這樣，Danielle坐在我和那個中坑中間。<br>心不在焉，沒有聽清楚神父講的道。沒多久，教堂的歌詠團開始唱歌。那個中坑竟然將聖堂的歌書放在他和Danielle前面，然後懶有風度的說：「我哋可以share。」甚麼？Share？你可以share，但係我好介意share。我發一個短訊給Danielle：「可唔可以同你調位？我想睇歌書唱歌。」Danielle奸笑，沒有回覆，只是用眼神示意說：「你面前都有一本歌書。」眼大睇過龍，唔好意思。<br></p><p>呷醋屬藝術　準確拿揑酸變甜</p><p>彌撒再過一段時間，歌詠團又唱起歌來，但這次，很多教徒唱歌的時候，都手牽着手。大事不妙，中坑牽着的手，就這樣，這幾分鐘好不容易才過去。殊不知這個中坑，竟然在耶穌面前，明目張膽地頓起色心。歌唱完，手放下，中坑問Danielle：「你隻手咁凍嘅？使唔使借件褸畀你？」這傢伙的勇氣簡直叫人拍案叫絕，我忍無可忍。<br>我把外套脫下，然後掛在Danielle身上。中坑呆一呆，然後隱約是一個恍然大悟的表情。Danielle又奸笑，然後輕輕對我說：「又話唔會除件褸畀我？」我在她耳邊壓低聲線：「我估唔到聖堂都會有飛禽走獸。」Danielle忍着笑，緊緊握着我的手。<br>呷醋是一種藝術。從來唔呷醋，唔代表你大方，反而你要問吓自己係唔係真係咁鍾意對方。係唔係都呷醋，唔代表你好鍾意對方，反而你要問自己，究竟你係鍾意佢，定係想擁有佢。<br>兩個人拍拖，總會遇到讓你呷醋的情況。呷醋的感覺，酸溜溜的，但能夠準確地拿揑這份「酸」，反而更甜。<br><br>葉朗程</p></body></html>