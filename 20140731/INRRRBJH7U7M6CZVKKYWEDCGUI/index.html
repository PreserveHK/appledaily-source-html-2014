<html><header><meta charset="utf-8"><title>求驗客手記：高原效應？啪偉哥啦！</title></header><body><h1>求驗客手記：高原效應？啪偉哥啦！</h1><p>一聽到去高原比賽，球員一定耍手擰頭，上到海拔2、3,000米，唔好話叫佢哋跑，連呼吸都辛苦啦！家陣好多關於點樣可以克服呢種高原恐懼症嘅研究，好似阿根廷球會聖羅倫素咁，佢哋今朝喺自由盃4強次回合，作客海拔3,650米嘅玻利維亞球隊玻利瓦爾主場，話就話首回合贏緊5球，不過賽前都要食「偉哥」抗高原！我求大俠睇過啲醫學網站，提到偉哥可以克服高原效應，就驚班球員興致勃勃過頭，唔知有咩副作用咋。</p><p>軍醫：有效但好危險</p><p>大家都知，俗稱偉哥嘅威而鋼，係為啲不舉或者想壯陽嘅男士而設，主要係用藥力刺激男性陰莖勃起，等佢哋可以同伴侶享受開心嘅夜晚。正正係因為偉哥可以令人嘅血管擴張，亦可以提升肺活量，咁啱球員喺高原比賽嘅最大問題就係缺氧，加上偉哥唔係禁藥，所以南美嗰邊啲運動員都周不時因為喺高原作賽而服用。今次聖羅倫素全體球員服食，引起成個足球界關注，但我求大俠最好奇係啲藥力可以維持幾耐，如果球員踢完波、沖完涼仲咁「硬淨」，會唔會有下場呢？</p><p>天使鬥「玻」急call氧氣罩</p><p>前港足軍醫郭志堅就話，偉哥嘅昔多芬成份喺醫學上確係有預防高山症嘅功效，但同時都會增加心臟負荷，有一定危險性，唔可以亂用：「球員比賽嘅時候運動強度高，若服用『偉哥』，會更容易誘發心臟問題。我哋一向唔建議運動員喺訓練或者賽前食藥，何況係本身有危險性嘅藥物。」<br>聖羅倫素班兵咁有備而來，唔知係咪同佢哋嘅國家隊過去幾次「葬身」高原有關。最經典嗰次就係5年前嘅世盃南美洲區外圍賽，當時仲係由球王馬勒當拿帶隊，去到玻利維亞突然好似唔識踢波咁，反應慢幾拍，結果俾班地頭蟲大炒6:1，遭遇球隊本世紀以來嘅最大恥辱；而喺舊年3月嘅2014世盃外圍賽，「藍白兵團」再次嚟到拉巴斯高原，都係贏唔到之餘，翼鋒迪馬利亞仲要兩度用氧氣罩嚟呼吸，可想而知幾咁辛苦！唔知佢哋下次再去高原比賽，會唔會啪番兩粒偉哥先呢？</p></body></html>