<html><header><meta charset="utf-8"><title>異動空間：識揀要揀強勢股 - 魏力</title></header><body><h1>異動空間：識揀要揀強勢股 - 魏力</h1><p>政治市難估，上周五林鄭答應與學生對話，憧憬氣氛緩和，即使明知會談成果有限，都夠晒藉口挾淡倉，恒指低位急彈500點。但當晚黑勢力獲默許介入搞局，談判大門又再關上，敵我矛盾再度惡化。另一邊廂，政府水深火熱之際，行會成員葉劉突然話想選下屆特首，籠裏雞作反，真係七國咁亂！無論呢場雨傘革命結果係點，政府管治誠信破產，警隊失信於民，香港將加快步伐淪為中國的另一個城市，長遠對港股肯定利淡。<br>恒指上周五陰陽燭形成破腳穿頭兼大成交配合，9 RSI由最低14返上23，見底味濃，如一兩日重上250日線23172並企穩，可視為脫離危險期。而上周五美國失業率跌至5.9%，就業情況遠勝預期，市場解讀為經濟大好，刺激道指爆升，即係市場已price-in聯儲局提早加息的憂慮，加上A股強勢或助港股回穩，即使佔中困局未解，但恒指高位已累跌2,797點或11%，博小反彈值博率不俗。<br>個股方面，假設港股見底反彈，識揀一定揀最強勢股份，金風科技（2208）昨創逾三年收市新高，國策扶持、業績大翻身，下一站睇15蚊。</p><p>魏力<br> http://www.facebook.com/2012jason </p></body></html>