<html><header><meta charset="utf-8"><title>隔牆有耳：孖寶兄弟一飛沖天 - 李八方</title></header><body><h1>隔牆有耳：<br>孖寶兄弟一飛沖天 - 李八方</h1><p>樓價比天高，年輕人大嘆識飛都高攀唔起！Red Bull第二次喺香港搞「飛行日」，噚日八方就去現場睇參賽者砌機實況，好多隊伍都圍繞港式情懷設計作品，碌架床、打小人、紅白機與孖寶兄弟等等，就算唔飛得都睇得！<br>當中最令八方印象深刻嘅，就係由六個後生仔設計嘅「蝸居皇殿」。呢隻蝸牛形嘅飛行器，外殼豪華但內櫳簡單，隊員話，架機象徵年輕人想置業嘅夢想，可惜樓價貴到飛起呢，「最怕以為儲到首期時，樓價又再俾人炒高咗。我哋嘅夢想又幾時先可以起飛呢？好似好遙不可及咁」。個比賽嚟緊星期日喺中環新海濱舉行，40隊人馬自製人力飛行器到時就會輪流一飛沖天（或者跌落海）！當日晏晝一點公眾就可以入場影吓相，費用全免，兩點就正式起飛。</p></body></html>