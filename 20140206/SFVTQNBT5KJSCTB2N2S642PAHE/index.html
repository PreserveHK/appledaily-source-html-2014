<html><header><meta charset="utf-8"><title>隔牆有耳：旺角綑綁式魚蛋＄40兜 - 李八方</title></header><body><h1>隔牆有耳：<br>旺角綑綁式魚蛋＄40兜 - 李八方</h1><p>當中價酒店房都要過萬蚊一晚，旺角朗豪坊附近小食店「真美味」魚蛋賣40蚊，有幾出奇？話唔定係東星斑魚蛋呢！好多網民鬧爆天價魚蛋，八方噚晚直擊試食，魚蛋阿姐開價40蚊，見八方有啲猶豫，逃避我的眼光後話：「30蚊碗。」<br>既然係一碗而唔係一串咁霸氣，八方豪畀佢，出原價40蚊試一試。攞上手逐粒食逐粒數，有成39粒（圖），即係平均1蚊多啲1粒，同附近檔口7蚊6粒一串比較，差唔多，但冇乜魚味囉。八方見到有強國人想要少啲唔要一碗，阿姐當聽唔到，幾乎想佢過主。經濟學家關焯照話，真美味賣40蚊一碗魚蛋，原理同超市將貨物「綑綁」式兩至三件一齊賣一樣，賺盡顧客想食魚蛋所願意付出嘅價錢，「逐粒計可能賣得平咗，但可以一次過做幾十蚊生意，化算過分開賣五、六串」。佢又指魚蛋舖人流旺，可能成日有一班人一齊嚟篤魚蛋，舖頭覺得一碗賣有客源，先唔逐串賣，「有人鬧佢貴可以唔買，如果市場唔接受，佢自然要賣番一串串」。</p></body></html>