<html><header><meta charset="utf-8"><title>海燕之後 - 左丁山</title></header><body><h1>海燕之後 - 左丁山</h1><p>成個月未在陸羽午茶出現嘅公子L，呢日卒之準時到達，眾人問佢係唔係去咗歐美放大假，流連忘返？公子L話非也：「頻頻撲撲皆為公事，菲律賓發生海燕大風災之後，我去咗災難現場幾次，又飛去日本與客戶聯絡，來來往往，個幾月未停過，現在情況穩定落嚟先至可以飲番杯安樂茶。」<br>原來公子L嘅公司在海外經營養珠場，珍珠周時都有價，豪客到周大福睇吓啲黑色、金色、白色珍珠，就知道珍珠幾咁值錢，尤其是直徑大過一個五蚊硬幣而又無瑕疵嗰啲珍珠，左丁山就曾參觀過一次，睇到只能流口水。<br>公子L佢地嘅一個養珠場就在菲律賓南部一個小島，二十年來風平浪靜，未曾打過風，點知呢次海燕超級颱風並不如常在呂宋北部掠過，而係往南移動，打到南部幾個島七零八落，公子L公司之養珠場嘅陸地建設廠房、倉庫、工人宿舍全部吹走咗，海上漁艇一概失蹤，損失金額達數百萬元，全部冇保險賠償，因為根本冇保險公司肯接受投保。還好彩，呢啲地面上建設全是木屋木棚，重建容易，漁艇設備之類，亦可向日本方面迅速補給二手貨，而且日圓匯價不斷下滑，對公子L更加有利。<br>左丁山問：「咁喎，啲最有價值資產呢？即係養珠嘅蚌活在海上，有冇死清光呀？」公子L話：「你有所不知，原來狂風大雨，海浪滔天之時，海底反而非常平靜，越係深海，海底越是穩定，海燕走咗之後，我地擒擒青派人潛入海底視察，發覺蚌群安然無恙，我放低心頭大石，咪立即進行重建囉。」經此一役，公子L對菲律賓人多一份尊敬，因大風過後不久就到聖誕，菲律賓係天主教國家，非常重視聖誕節，過往工人每年在年尾放假一個月。今年情況特別，公子L要求工人不放假，繼續開工，幫手重建，日薪加倍。估唔到全體工人願意共渡時艱，放棄聖誕長假期，而且人人唔收嗰份double pay，要求公司將double pay捐晒俾災區災民，佢地自己有份工有糧出，已經好感謝天主咯喎。公子L見工人咁好，當然照辦，領略到時窮節乃見嘅人性光輝。菲律賓人民乃樂天一族，比較容易滿足，只可惜成個國家俾馬可斯搞壞咗，至今未能恢復有效率管治，政府嘅貪腐無能，拖慢國家發展，可惜也。</p></body></html>