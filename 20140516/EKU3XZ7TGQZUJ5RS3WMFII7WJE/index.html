<html><header><meta charset="utf-8"><title>中環迷你裙：蓋茨愛廣告植入 - Samantha</title></header><body><h1>中環迷你裙：蓋茨愛廣告植入 - Samantha</h1><p>酷派（2369）出埋「神盒」，可推算一個接一個「死唔斷氣」的黃金廣告時段將成為歷史，大氣電波競爭力再被削弱，我家老媽，除了新聞台以外，其餘時間都攬住個「盒子」唔放。都啱的，睇膠猴不如睇靚仔外星人。有電視台近年大量引入植入式廣告，高層斥通訊局對植入式廣告設限，限制收入云云。Samantha認為，植入式廣告終歸係睇「heart sell」，唔係「hard sell」，就算請到全智賢拍劇，叫佢怒塗30秒唇膏，又或者日日影住枝雞汁，神劇都玩死。<br>要拎個心出嚟做product placement，除了要兼顧客人感受，唔好得罪觀眾更重要，始終都係想生意好啫。相對於中港劇目，韓劇明顯做得較用心，據說在劇本成形前，劇組手上通常已有品牌清單，製劇時可根據劇本，選擇更合適劇情的品牌進行植入。當遇到受歡迎劇目，醒目觀眾早已在劇中截圖，自行在市場掃清板，根本唔需要扮演一個難纏sales的角色煩到大家眼火爆。<br>植入式廣告除了在韓國發揮效用，全球亦大行其道。2012年廣告商就投入83億美元，植入廣告在電視劇、電影，MV以至包裝盒上，它的魅力連全球首富蓋茨都嗒糖，他在自己成立的公司Corbis開設品牌植入部門Branded Entertainment Network，希望為品牌和媒體提供平台，找到廣告的機遇，所以只要有諗頭，商機仍然是隨手可得！<br><br>Samantha<br>本欄逢周三、五刊出</p></body></html>