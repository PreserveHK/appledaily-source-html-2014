<html><header><meta charset="utf-8"><title>中環在線：賀滬港通　700人逼爆港交所 - 李華華</title></header><body><h1>中環在線：<br>賀滬港通　700人逼爆港交所 - 李華華</h1><p>市場熱切期待嘅滬港通今早開車，港交所（388）與上海交易所將會喺今朝9點聯線舉行開車儀式。據聞，上海由中證監主席肖鋼主持，香港呢邊，就由「成功爭取」開車嘅特首梁振英做主禮嘉賓。港交所仲邀請咗400、500名嘉賓出席，另加中外傳媒至少200人，即係將近有700人逼爆交易所展覽館，港交所當然要為此增加保安員人手，實行嚴陣以待。</p><p>半島電視台都嚟採訪</p><p>滬港通開車應該係港交所歷來最大盛事，基本上，除咗身在澳洲布里斯班出席二十國集團（G20）峯會嘅財爺曾俊華之外，大部份財金高官今朝都會現身交易所，包括署理財爺陳家強、金管局總裁陳德霖、證監會主席唐家成，陣容十分鼎盛。<br>嘉賓方面，港交所兩位前任主席李業廣與夏佳理都答應出席，仲有九大證券業商會嘅代表，同埋立法會金融服務界議員張華峰，連埋經紀、基金、會計師、律師等界別嘅代理，將有400至500名嘉賓。<br>傳媒人數亦十分誇張，據聞至少有200名中外記者報名到場採訪，數目屬歷來最多，比2006年A、H股同日掛牌嘅工商銀行（1398），有過之而無不及；當中超過一半係海外媒體，包括卡塔爾半島電視台。滬港通果然夠晒國際矚目，一手籌劃滬港通嘅港交所行政總裁李小加應該係最開心嗰個喇。<br>以企位計算，港交所呢個展覽館最多可以容納700人，港交所今次就可以睇吓逼爆個場會係點樣嘞。不過，投資者要參與滬港通，除咗要清楚玩法、兩地條例、兩地有乜股可以買賣之外，認清兩地金融術語都好重要，事關中港兩地有好多炒賣術語都好唔同㗎，大家睇清楚先好買賣呀。<br><br>李華華<br>mailto:LiWaWa@AppleDaily.com</p></body></html>