<html><header><meta charset="utf-8"><title>十一手曉明贈Baby三手車演世界級大龍鳳</title></header><body><h1>十一手曉明贈Baby三手車<br>演世界級大龍鳳</h1><p>日前一幕驚天地泣鬼神嚇窒全港嘅《來自林寶的你》，發展到不斷有「閃」卡流出，真係羨煞旁人喇！不過一切…其實都係一場戲？<br><br>作為Baby名貴生日禮物嘅呢架林寶堅尼，根據資料顯示2009年出廠，2010年落地。但依家2014年喎…有古怪呢？係呀！噚日有報道話，原來架啞黑色林寶好威威O架！除咗有成560匹馬力，最重要係之前連Transformer都以25 , 000蚊日租去拍嘢！但熟面口並唔係因為咁，而係之前嘅車主呀。<br><br>報道就話第一手車主正正就係Chilam，之後佢易咗手俾佢老細蕭定一，阿一跟手俾車行轉售，最後就做咗Baby嘅禮物喇。呢架三手車計落只係用咗新車市價嘅六折230萬買入。呢份大禮就越易越賤價，但另一份「禮」就越易越值錢噃！<br><br>根據非正式統計，經過10個緋聞女友易手之後，當年嘅曉明到依家落到Baby手上，人氣「Dump Dump」聲，身家更加係億億聲添。今次包場開P、送99支玫瑰，同埋就連送架林寶，對佢來說都濕濕碎啦！<br><br>講起架車，除咗易過手，又根據資料顯示，今次嘅登記係一間有限公司。噚日亦都報道話，呢間公司係屬於Baby嘅私人公司，全部註冊登記都要Baby本人搞喎！咦…即係話，Baby應該一早知道買咗架車，亦即係話早幾日咁驚天地泣鬼，所有驚喜嘅表情都只係演技？如果動人愛情，其實只係世界級真人騷，你還能信甚麼呢？</p></body></html>