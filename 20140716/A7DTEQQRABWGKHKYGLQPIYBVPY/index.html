<html><header><meta charset="utf-8"><title>隔牆有耳：特警成唔認自己係警察 - 李八方</title></header><body><h1>隔牆有耳：<br>特警成唔認自己係警察 - 李八方</h1><p>狼英治下警方辣手處理遊行示威，令警隊民望創回歸17年新低。前一哥鄧竟成噚日出席火山探知館開幕活動，被問到警民關係轉差時，拋出金句撇清關係：「喂，我唔係警察嚟㗎喇喎！」八方追問有冇更好處理手法？佢答：「你應該問番警察。」仲慨嘆一句：「不在其位不謀其事。」想當年，警隊民望處高峯，李明逵未做一哥就話：「我生係香港警察，死係香港警察。」聽見特警成咁講，可見今時唔同往日咯。</p><p>特警成唔講警民關係啫，都肯講世界盃嘅。佢話好多屆冇睇世界盃，覺得隊隊踢法一樣，冇晒風格，朝早睇精華就夠。同場嘅環境局局長黃錦星喺烈日下演講，搞到胳肋底位置濕晒，搞爛gag話感受到火山熱度。八方問佢諗住點推三堆一爐？佢雙手握拳擺起「戰鬥格」，睇嚟預咗打場肉搏戰。<br>而噚日開幕嘅火山探知館位於西貢海濱公園，年初一、二休息外，全年開放，公眾免費入場。</p></body></html>