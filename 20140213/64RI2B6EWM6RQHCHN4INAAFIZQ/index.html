<html><header><meta charset="utf-8"><title>《大鬧天宮》拍續集</title></header><body><h1>《大鬧天宮》拍續集</h1><p>周潤發、甄子丹和郭富城演出的電影《西遊記之大鬧天宮》昨晚在圓方Ritz Carlton酒店慶功，該片在內地票房勁收8億人民幣，香港票房約2,500萬，老闆王海峰宣佈8月開拍續集《三打白骨精》，並邀請古天樂飾演唐僧。<br>問到會否原班人馬演出？王海峰說：「未必呀，子丹咁貴，不如你哋幫口叫佢收平啲！」子丹聽聞此事後笑說：「我已經收得好平，係友情價，唔通要我收番10年前嘅價，不如你哋同佢講唔好咁貪心。」子丹8月要拍《臥虎藏龍2》，未知有否檔期。<br>發哥亦笑說：「呢啲要問吓阿太（指老婆）畀唔畀我開，但係貴都唔係我收，係太太收，唔關我事，呢啲阿太傾，我邊有資格傾。」古仔飾演唐僧膚色會否太黑？發哥笑說：「好靚仔呀，叫佢日日攞檸檬水漂白，最緊要齋戒沐浴！」城城則說：「我一定係最抵用嗰個。」<br>採訪：溫敏芝<br>攝影：仇志德</p></body></html>