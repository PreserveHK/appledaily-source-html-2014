<html><header><meta charset="utf-8"><title>隔牆有耳：催淚彈煙霧中肥佬黎背影登TIME封面 - 李八方</title></header><body><h1>隔牆有耳：催淚彈煙霧中<br>肥佬黎背影登TIME封面 - 李八方</h1><p>身為茄喱啡卻鍊贏主角，肥佬黎唔知會唔會覺得好錯愕？話說《時代雜誌》亞洲版最新一期封面，以"The Umbrella Revolution（雨傘革命）"為題報道和平佔中運動，相中主角係9月28日警方施放催淚彈期間，撐傘企喺催淚彈煙霧間嘅男子，但撐傘男身後只見背影嘅男子，卻更加吸引港人焦點，事關其中一個人，就係壹傳媒老闆黎智英！</p><p>疑似由兩張相合成</p><p>雨傘革命成為國際傳媒關注議題，外媒顯著報道當然唔出奇，但最新一期《時代雜誌》亞洲版封面，卻令唔少花生友感覺有啲事有蹺蹊！據知封面大相原來係由兩張相合成，除咗撐傘男主角，仲專登搵咗張有一個着住白色衫襯藍色牛仔褲嘅男子相襯底；相片可見企喺遠處嘅白衣男俾人攙扶住，有啲痛苦咁彎住腰。<br>唔少人睇多兩眼，從衣飾裝扮發現呢位男士係9.28連中兩彈嘅肥佬黎，當日肥佬黎受到催淚彈攻擊，嗆住彎腰當街流淚兼流鼻涕；估唔到佢呢個背影嘅感染力深獲雜誌「賞識」，以大配角身份化身封面人物！事有湊巧嘅係，肥佬黎不嬲瞓身力撐運動、兼且成日俾人話佢同外國勢力有關，唔知呢張「意外」封面照，會唔會又令佢惹嚟新一輪狙擊？</p><p>李八方<br><br>mailto:pf_lee@appledaily.com</p></body></html>