<html><header><meta charset="utf-8"><title>留學矽谷捱貴租 - 左丁山</title></header><body><h1>留學矽谷捱貴租 - 左丁山</h1><p>左丁山並非IT人，對運用新科技永遠落後於人，譬如Line，幾個月前先知道其存在，識用WhatsApp係大概於2011年左右，之前用iPhone嘅messenger已經覺得好方便，但依家已經將之打落冷宮，只與沒有智能電話嘅朋友通訊，例如餐飲M堅持用舊式諾基亞，咪大家用番sms囉。時到今日，唔用WhatsApp唔得噃，尤其是時興將啲相片、專欄文章等等傳來傳去，老少咸宜，大家對WhatsApp倚賴得緊要，無日不可無之㗎。<br>即管如此，WhatsApp是否值得190億美元，有懷疑，但對WhatsApp嘅55名僱員嚟講，漏夜發達，有30億美元（有限制股票）可分喎，只要在合併後工作多四年，就可以一世退休印印腳，當然亦要上天保佑fb嘅股票唔會崩圍啦。<br>Facebook收購app，令WhatsApp嘅員工發達，可能會影響到香港學生噃！點解呀？WhatsApp嘅所在地係矽谷之Mountain View（山景市），此地已有一間巨企Google，兩間公司嘅僱員梗係高薪兼有錢啦！Facebook在Menlo Park，離開山景市車程頂多半小時，現在有三四百名香港學生入讀嘅社區學院Foothill位於Los Altos Hills，係豪宅區，離開山景市只有十零分鐘車程，好多Foothill學生住在山景市，搭巴士上學。此地租金並不便宜，一年嘅租金貴過全年Foothill學費，WhatsApp僱員發達之後，多數會買大宅，搶貴晒，山景市租金有升冇跌，國際學生有排捱。有意在今年九月送子女到Foothill嘅家長，唔該做好準備，例如朋友Y嘅仔今年考文憑試，驚住有差池，新年時趁往三藩市探親之便，特別租架車揸去Los Altos Hills視察Foothill環境，為兒子謀定後路，環境當然係好啦，佢問左丁山意見，左丁山話：「樣樣都好，只怕租貴，如果好彩嘅，就係捱咗一個學期之後，就搵到三四位同學共租一間細屋分擔租金。」香港學生係到Foothill攻讀IT嘅，住在山景市有機會大開眼界，因為著名公司如Google、WhatsApp、Apple、Facebook、Cisco、Intel、Twitter等等皆在45分鐘車程範圍之內，有野心想學習創業嘅，嗰度係聖地。</p></body></html>