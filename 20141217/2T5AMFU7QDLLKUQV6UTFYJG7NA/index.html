<html><header><meta charset="utf-8"><title>魚樂無窮：年尾收爐追揸沽策略 - 唐牛</title></header><body><h1>魚樂無窮：年尾收爐追揸沽策略 - 唐牛</h1><p>臨近年尾假期特別多。唔少人話基金歲晚收爐，成交減少是常識吧。根據路邊社消息，今年基金搵食特別艱難，贏一兩成足以冠絕全行，輸少少已經夠扮代表，輸兩位數反而係新常態，畀着你係基金，你夠唔夠膽收爐等過年？你對唔對得住啲客仔？驚唔驚出年俾人贖回贖到冇得撈？<br>傳統智慧話畀我哋聽，年底基金window dressing，最愛沽弱買強，一來唔想畀客仔睇到自己揸住啲衰股，二來想靠強股做靚份成績表，所以年底吼實今年強股實冇衰，上周推介嘅四環（460），絕對係基金mark價首選對象，近日拾級而上，重上六字頭不是夢。</p><p>置富有望成領匯翻版</p><p>油價跌完一關又一關，市場演繹為另類QE，資金驚通縮多過驚通脹，美股因拆倉潮大冧，令10年期債息近日低見2.1厘，高息股有望再次抬頭。房託股置富（778）最新息率五厘，PE 3.7倍，PB 0.75倍，比起龍頭大哥領匯（823）更吸引，最新收購麗港城商場，物業回報率超過四厘，超人肯出手買嘅，好少死錯人，進一步壯大資產規模，未來派息能力又可加強。<br>再加少少想像力，領匯成功染藍，無論從業務、市值、成績睇，置富皆為下一隻染藍REIT大熱，一日高息持續，防守力皆可保持，逢低吸納準沒錯！</p><p>唐牛<br> https://www.facebook.com/tongcow88 </p></body></html>