<html><header><meta charset="utf-8"><title>紅VAN自講：陳果投射17種命運</title></header><body><h1>紅VAN自講：<br>陳果投射17種命運</h1><p>【紅VAN自講】言者無心聽者有意，陳果執導的電影《那夜凌晨，我坐上了旺角開往大埔的紅VAN》被理解為充滿隱喻的電影，原來最大的秘密在於戲名本身，長達17個字的片名，代表紅VAN內各人的命運。要怎樣解讀，聽由觀眾法落。至於高登巴打對戲中改動滿意與否，大可「豐儉由人」，始終值得慶幸的是社會還有自由，仍可表達不同意見。<br>撰文：何永寧</p><p>陳果早前接受本報訪問，講述改編網絡小說《那夜凌晨，我坐上了旺角開往大埔的紅VAN》，由文字幻化成影像的過程，希望令部份不滿意電影改動的高登巴打釋懷，他說：「鍾意好唔鍾意好，冇所謂。小說本身寫時冇諗過會拍成戲，好多地方細節都冇講到，好似點解嗰17個人會喺架紅van度，同埋各人嘅背景都冇交代，但要拍成電影咁就唔同，演員會問呢個人物角色乜嘢背景，因為會直接影響演員嘅詮釋，小至對白、大到行為都會有唔同，導演都有責任滿足演員，補白嘅地方係想嗰故事更實在。」<br></p><p>刪走紅van公仔戲
</p><p>有部份高登巴打因為電影出來跟原著小說有出入，遂在網上有微言，陳果認為很難滿足所有人：「老老實實，佢哋講嘅嘢似影評，睇書同睇戲係兩樣嘢，如果我真係照原著咁拍出嚟就大鑊，啲人又會話『乜陳果咁懶，照搬都得』，淨係開場中大嗰四個學生，原本係冇交代，就因為唔完整，所以每人都畀咗個結局佢，好多情節都要豐富，要豐富就要有改動。」所以陳果認為改編故事很難滿足所有人。<br>追本尋源，《紅VAN》構思來自日本福島核電廠爆炸，引伸到香港附近一所大亞灣核電廠出事，香港人將何去何從，陳果說：「同時亦借呢件事反思香港人所面臨嘅身份問題，香港人應該往哪裏去。不過戲裏面你仲睇到啲乜嘢隱喻嘅話，係你叻囉。啲人咁多聯想唔排除同對社會、政治感到迷茫有關係，借投射嚟宣洩都有可能。」<br></p><p>其實戲中有一個最明顯的隱喻，就是藏身在戲名當中，17字長的戲名剛好跟紅VAN上17名人數匹配，代表不同命運，他說：「好明顯原作者Pizza寫嘅時候係專登啦，原本佢應該係想寫部驚慄謀殺小說，不過後來變咗科幻，原本有場構思喺紅VAN椅背有17人嘅公仔，每死一個人就會劃去一個，變成好有謀殺案嘅氣氛，呢場戲拍咗，不過覺得太多message難明，所以最後冇要到。」<br></p><p>滿意阿水開金口</p><p>另外，戲中陳果最滿意的改動是樂隊觸執毛主音阿水加入演出，即場唱出大衞寶兒（David Bowie）名曲《Space Oddity》，漫畫化的表達手法，緩和緊張氣氛，阿水的表現也成為亮點，陳果說：「佢未做過戲，呢次佢中伏應該會上癮，咁啱仲有兩部西片都用咗呢首歌，就係貝托魯奇（Bernardo Bertolucci）嘅《折翼小天使》（Me and You）同賓史迪拿（Ben Stiller）嘅《發夢王大冒險》（The Secret Life of Walter Mitty），我先前仲專誠喺英國買咗隻CD返嚟聽。」</p></body></html>