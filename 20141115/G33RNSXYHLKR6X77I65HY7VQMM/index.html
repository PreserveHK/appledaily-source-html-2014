<html><header><meta charset="utf-8"><title>少婦的第三者　布甸狗鍊贏LV</title></header><body><h1>少婦的第三者　布甸狗鍊贏LV</h1><p>圓碌碌的布甸狗Pom Pom Purin ，憑着肥頭耷耳，甜品般的外形，一直都有唔少fans，有位布甸狗女狂迷，直頭唔買LV袋袋，節衣縮食，都要搜羅布甸狗精品，幾乎將買樓首期也押上，心癮難戒！床前是老公，抬頭見Pom Pom，就連日常起居飲食，也讓狗狗入屋做第三者。<br>記者：童傑<br>攝影：劉永發、童傑</p><p>從事化妝品銷售的徐菲晨（Kammy），是位平凡少婦，生了小朋友，住在私人屋苑一個四百多呎單位，享受小康生活。但她比一般師奶執着，為了買布甸狗，每月花四位數字，連老公都冇面畀，去到好盡！<br>先要讚讚Sanrio，如此多款布甸狗精品，覆蓋衣食住行。而只要Sanrio出到的，Kammy都會買，過萬件布甸狗精品塞滿屋。大廳的時鐘、走廊的布簾，以至洗手間用品（廁紙除外），都見到布甸狗。訪問當天Kammy身穿的布甸狗tee，與老公一人一件，一歲多的囝囝，也有兩件，她說，800元一件，不算貴。</p><p>買到Sanrio出唔切</p><p>Kammy  10歲開始迷上布甸狗，由於愛食pancake，布甸狗也愛食，於是好有共鳴，「我19、20歲時，竟然為了買LV而冷落了布甸狗，可能是人有我有的心態吧，不過後來又重新迷上，密集式買了七年，每月花四位數，買到Sanrio出唔切。」她最愛布甸狗是因為其布甸造型，「佢仲識自己沖涼，好可愛。」不時到先達的精品店或網購掃貨，甚至facebook開status徵求，Kammy說：「碗、雨傘、睡衣、頸巾我都會買，好似上癮咁，我最想佢出行李箱，自己幻想Sanrio會出乜，如果出，冇位擺都買咗先算。」<br>父母曾告誡Kammy：「唔好再買黃狗仔。」老公也說：「已經冇得控制佢！」兩公婆更曾為此有小口角，不過有布甸狗做第三者都唔差，Kammy說，老公試過用紙黏土搓布甸狗、煮pancake、訂3D布甸狗蛋糕哄她，「我知佢買禮物前會偷睇款式，但多到佢背唔到，買禮物撞晒款！」一到4月（布甸狗官方生日4月16日），老公又會提醒她到了狗仔生日，她又再買精品慶祝，都幾sweet吖。</p><p>設計師：布甸狗是治癒系</p><p>布甸狗設計師地井明子最近來港，大爆布甸狗秘密。她不諱言布甸狗是「治癒系」，令人快樂，其實布甸狗自己也面對過失敗，例如玩滑板、烹飪，並非次次成功，布甸狗要教人笑着面對任何事，「只要跟朋友在一起就可以，結果並非最重要。」地井明子最愛原汁原味、不加修飾的布甸狗，原來過去曾推出夢幻商品「牛奶味布甸狗」，目前她正考慮推出不同「口味」，大有可能連同布甸狗家族也一同商品化，粉絲要密切留意喇。</p></body></html>