<html><header><meta charset="utf-8"><title>體壇拾趣：1.7秒3分波絕殺馬刺卡達戰勝心魔</title></header><body><h1>體壇拾趣：1.7秒3分波絕殺馬刺<br>卡達戰勝心魔</h1><p>NBA季後賽首圈已經打咗幾個回合，「老而彌堅」唔單止可以用嚟形容馬刺「3寶」，小馬嘅37歲「飛人」卡達上周六就做出3分超級絕殺，幫球隊喺主場以109:108險勝聯盟「1哥」馬刺，場數反先2:1。<br>小馬今場勝利真係得來不易，馬刺先有真路比利（Manu）喺完場前兩秒投射得手領先兩分，班球員當時已經擊晒掌慶祝，主隊球迷就木無表情，諗住呢場波已經輸咗啦；點知經歷過無數次最後1秒俾人絕殺嘅馬刺，今次「黑歷史」重演。當時比賽剩番1.7秒，肩負絕殺重任嘅卡達接應隊友傳送後揮灑自如，先做一下假動作呃到負責mark佢嘅「準絕殺功臣」Manu，然後即刻射個3分波，令到馬刺冇仇報。</p><p>13年前同位置射失</p><p>卡達呢球「大心臟」，有番咁上下波齡嘅球迷應該都會諗起那些年佢打速龍嘅集體回憶。01年東岸4強對住艾華遜帶領嘅76人，打到第7場生死戰嘅最後關頭，飛人喺幾乎同一位置又係先fake對手一下再出手，可惜唔入令球隊輸波出局，事後仲俾人鬧爆。事隔13年，今次終於唔係悲劇收場，卡達賽後接受訪問時就話仲好清楚記得當年嘅失利，但係自己冇因為咁而對「射絕殺波」有心理負擔，又話因為自己唔會介意射失波，所以喺壓力下都可以好冷靜咁起手。<br>至於冇運輸波嘅馬刺主將鄧肯話：「我哋大家都好失望，不過只要我哋周一贏番場，都仲有得打嘅。」教頭普波域治就大讚兩隊今場都打得好，最終輸波只係因為對手嘅致命一擊；而佢亦冇怪責Manu防守不力，話佢已經做咗自己本份，只不過卡達始終都射入咗。</p><p>馬刺陷出局「魔咒」</p><p>根據NBA官方統計，自從季後賽改為7場4勝制後，當馬刺頭兩場主場總比數同對手打和1:1、而第3場作客輸波嘅話，歷史上6次發生呢個情況，馬刺最終全部出局，擁躉睇到呢個紀錄都咪話唔擔心；周一繼續作客小馬，就睇吓佢哋到底可以收復失地，定係陷入落後1:3嘅萬劫不復之地啦。（now635台明日9:30am直播）</p></body></html>