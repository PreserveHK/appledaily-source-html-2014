<html><header><meta charset="utf-8"><title>馮仁昭四圍超：自揭遭TVB前高層威逼利嘉兒飯局黑幕 - 馮仁昭</title></header><body><h1>馮仁昭四圍超：自揭遭TVB前高層威逼<br>利嘉兒飯局黑幕 - 馮仁昭</h1><p>利嘉兒自從同DJ周國豐離婚之後就消失咗，噚日終於現身喺尖沙嘴電台活動，keep得唔錯嘅利嘉兒，自爆喺2010年已經再結婚，老公係生意人，不過佢都忍唔住爆辛酸史：「我諗嗰時喺TVB做嘢有壓力，積埋積埋搞到內分泌失調加抑鬱，𠵱家間中都發噩夢！」佢仲話：「𠵱家我唔怕講，嗰陣有高層叫我去飯局，推咗幾次唔去，突然冇晒嘢做，有同事同經理人都話，嗰個高層講明佢管理到嘅節目就唔用得我，最後坐咗冷板凳幾年。」</p><p>「有女同事出事」</p><p>利嘉兒仲話：「嗰時最慘係唔可以同人講，唔通我話佢要我去應酬，我唔去就咁樣咩？」不過嘉兒只係話呢個係男高層，唔係成日出現幕前，不過已經走咗。<br>利嘉兒仲話經理人當時都有叫擺和頭酒，佢眼紅紅話：「玩你一輪，唔好以為耍咗冧冇嘢，最慘喺TVB，叫你做乜都要做，最難受有一次叫我拎咪出去做街訪，連人哋都問我點解出嚟？真係黑暗囉！」咁有冇其他女同事有同樣遭遇？佢就話：「聽聞呢個人搞嘅飯局有女同事出事，好似搞到差唔多報警！」<br>撰文：馮仁昭</p><p>【三個粉絲去首爾】<br>追星實錄，即上韓劇讀： http://hk.apple.appledaily.com/kstar  </p></body></html>