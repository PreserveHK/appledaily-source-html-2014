<html><header><meta charset="utf-8"><title>魚樂無窮：山東墨龍H股大平賣 - 唐牛</title></header><body><h1>魚樂無窮：山東墨龍H股大平賣<br> - 唐牛</h1><p>呢期非股市新聞非常精采──乜太爆seed喪鬧學者，令人倒抽一口涼氣；荷蘭加時完場前換入神龍，成為晉級英雄；曹sir大談政治經，字字珠璣；沙田第一城細單位突破400萬銀，窮人恩物起錶價又要提高。<br>今日從圖表出發，推介石油鑽採設備股山東墨龍（568）。創出52周新高，兼有成交配合，難得難得。基本因素亦唔曳，首季賺445萬人仔，成功扭轉去年全年虧損局面，在憧憬阿爺今年加快頁岩氣發展下，業績值得看高一線。<br>山東墨龍另一賣點在於H股大平賣，A股昨日收市價9.14元人民幣，折合港紙11.5元，H股收報4.08元，折讓幅度達65%，大得不合理，只要差價輕微收窄，已經好和味。</p><p>新股百本醫護概念足</p><p>同場加映今日配售上市嘅百本醫護（8216），公司主要提供醫護中介服務，上市公司計絕無僅有，概念贏晒。根據市場統計，百本屬行業龍頭，最新市佔率達48.9%，拋離第二位嘅接近20個百分點。今次以上限0.5元定價，但市值其實僅2億銀，當中超過四分之一更屬現金，屬細細粒現金牛，如果高開唔多，不妨設止蝕位炒作，話唔定有意外收穫。<br>世界盃進入白熱化階段，今晚四強首戰上演2002年決賽翻版──巴西對德國，前者有皇牌尼馬因傷缺陣，加上後衞兼隊長堤亞高施華停賽，卻換來平手高水盤（1.97倍）嘅，一於撐有主場之利嘅巴西！<br><br>唐牛<br> https://www.facebook.com/tongcow88 </p></body></html>