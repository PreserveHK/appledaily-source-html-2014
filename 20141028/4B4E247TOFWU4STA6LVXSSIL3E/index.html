<html><header><meta charset="utf-8"><title>求驗客手記︰博大霧攬女裁判哥帥變抽水哥</title></header><body><h1>求驗客手記︰博大霧攬女裁判<br>哥帥變抽水哥</h1><p>周日德甲壓軸一場波上演榜首大戰，次席嘅慕遜加柏主場迎戰1哥拜仁慕尼黑，結果0:0和局收場。拜仁教練哥迪奧拿喺補時階段唔知心急定搏大霧，走去叫女第4裁判施汀侯絲補足時間嘅時候，又搭膊頭又攬腰，波就冇得入，但水就畀哥帥抽晒。<br>拜仁喺賽前氣勢如虹，德甲4連勝兼且啱啱喺歐聯7個一皮狂勝羅馬；之不過慕遜加柏坐得喺第2位亦唔係流，佢哋今季喺聯賽加埋歐戰都一樣係保持不敗，周日喺主場迎戰拜仁實行打穩守突擊，守得住你之餘幾次反擊都好有威脅，場波各得1分收場算係合理。</p><p>拜仁悶和慕軍</p><p>可以喺拜仁身上拎到1分其實已算係成功，所以慕遜球員踢到補時階段，都借啲意拖吓時間，跌落地下都要碌多幾個圈先起番身，搞到哥迪奧拿好不滿。哥帥嬲嬲哋走去第4裁判隔離，叫呢位女裁判施汀侯絲要補足時間；用口講都唔夠仲出埋手，搭去對方個膊頭度，施汀侯絲心諗同你好熟咩，一手掃開哥帥隻手。哥帥彈開幾米之後，又手舞足蹈睇錶嘈嘈閉，再行番埋施汀侯絲隔離去理論，今次唔搭膊頭但隻左手放咗去人哋條腰度。喂，一次就話係唔小心，連續兩次摸身摸勢就惹人懷疑；人哋話晒係女仕，莊重啲好喎。哥帥賽後冷靜番啲，話和局收場都係滿意賽果，亦大讚門將紐亞表現出色勇救險球。講開紐亞，最近傳佢同女友嘉芙蓮鬧分手，好在冇影響表現。</p><p>女球證試過被胸襲</p><p>今次事件「受害者」施汀侯絲其實來頭唔少，現年35歲嘅佢係德國球壇首個職業女球證，喺唔少大型女子國際賽做過球證，亦喺德乙聯賽吹過雞。球迷可能對幾年前「鹹豬手」事件仍然有印象，喺4年前一場哈化柏林對亞琛嘅德乙聯賽，哈化球員尼美亞一時唔醒起執法球證係女人，拍咗施汀侯絲心口一下，搞到阿絲姐好尷尬傻笑。今次哥帥搭膊頭兼攬腰，施汀侯絲梗識點去應付嘞。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>