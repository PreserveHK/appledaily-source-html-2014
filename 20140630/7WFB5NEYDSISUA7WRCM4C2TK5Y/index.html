<html><header><meta charset="utf-8"><title>【壹週刊】東大門新地標　瞓棺材死亡新體驗</title></header><body><h1>【壹週刊】東大門新地標　瞓棺材死亡新體驗</h1><p>【壹週刊】嚟到首爾，除睇《星星》展外，東大門最新地標，東大門設計廣場(DDP)都值得一遊。<br><br>由著名伊拉克裔美國建築師Zaha Hadid 設計，夜晚會有LED燈，通道上亦會有唔同投射，比係日間亮起超有科幻有型，淨係睇設計都值回票價。Design Lab 內則有多間設計小店、工作室、畫廊及咖啡店，而頂樓仲有遊樂場，可以出去外面草地行吓。行DDP 比起行東大門嘅時裝商場，會有更多樂趣。<br><br>除咗DDP 外，一樣係三月先開幕嘅仁寺洞嘅Alive Museum ，佢係首爾最大型立體美術館，佔地兩層有成三萬五千呎，有超過160件作品，比舊分店多，呢度有八成作品都係重新設計。<br><br>今次唔止得立體效果，仲有新增唔少實體藝術，好似跳彈床、鏡子房等，遊客可以親自參與其中。死亡體驗可以讓客人瞓入棺材，房間仲會傳出陣陣泥土味，然後慢慢熄燈，模仿被埋葬情景，感覺都幾逼真。記得最少要兩個人一齊嚟，因為部份作品要兩個人先玩到，同埋要互相影相嘛！<br><br>iPhone App免費下載：<br> http://bit.ly/nextplus_iphone <br>Android App免費下載：<br> http://bit.ly/nextplus_android <br></p></body></html>