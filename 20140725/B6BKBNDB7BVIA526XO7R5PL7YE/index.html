<html><header><meta charset="utf-8"><title>大棋局：美國會加幾厘息 - Mr. Tregunter</title></header><body><h1>大棋局：美國會加幾厘息 - Mr. Tregunter</h1><p>留意近期美國傳媒風向有輕微轉變，就係由聯儲局退市後會唔會加息改為討論要唔要提前加息。西方先進國家嘅政府宣傳比較高章，藉着不斷扮討論要唔要提前加息，已經令人潛移默化咁認同「原來會加息嘅」。最後就算冇提前加息，但腦已洗，按正常時間加息時市場波動都冇咁大，達到管理預期效果。<br>金融市場向來是升得狠，插得勁，時間就短；唔上唔落，陰升陰跌，時間就長。2008年後所有國家嘅金融政策都係做緊後者，價格曲線壓平，孳息曲線壓平，波動率壓平，用一句話概括就係buy time。但buy time都有盡時，由零厘利率時代回歸正常，美國可以加幾多息？QE低息時代，美國政府債務利息支出佔財政收入徘徊11%至15%，如取其平均，每加1厘息財政支出就會增加7%。當息口上到6厘，單係利息已佔美國財政支出四成以上。一個國家如果還息佔收入超過四成已準備亡國，所以美國會用盡方法令息口控制6厘以下，耶倫上場主力要谷大個分母（國人收入），亦因此香港金管局壓力測試係加3厘計。如果加息唔多，對樓市係咪就冇乜影響？下期再談。<br><br>Mr. Tregunter<br>本欄逢周五刊出<br>註：作者為《地利根德閣》blogger，著作有《樓市撈底攻略》</p></body></html>