<html><header><meta charset="utf-8"><title>滙海探戈：下周滙市　孖J定調 - 奇兵</title></header><body><h1>滙海探戈：下周滙市　孖J定調 - 奇兵</h1><p>風水輪流轉，歐美股市踏入Q3由盛轉弱，適逢歐美就烏克蘭問題跟俄羅斯勢成水火，擔心被封殺嘅俄資被逼水向東流，今期食正滬港通概念嘅中港股自然如虎添翼，恒指與25000近在咫尺。除了股市，大家更關心嘅樓市亦恢復亢奮。你話恨跌不成降又好，可憐天下父母官也好，幾大財金官員近日又煞有介事指樓市泡沫頻臨爆破，擔心美息回升下，本地資金充裕情況會突然逆轉，樓市會跟隨資金流向一齊歸「西」，奉勸買家小心行事，大有狂瀾既倒之意。<br>不過，政府的狼來了言論呢幾年已聽到厭，且論據欠缺說服力，炒家和強國人等代罪羔羊先後被封殺，奈何樓市升勢依舊，政府就變本加厲推出BSD、DSD和收緊按揭等辣招遏市，美其名是理順需求，實際上卻扭曲市場，逼到連啲較有米嘅亦走埋去買細價樓，搞到個市側晒一邊，令實力較次嘅越來越難上車，若呢幾年誤信政府之言租樓等跌價，唔計機會成本，淨輸part都輸死。<br><br>當然，一個壞嘅鐘每日都會準兩次，估樓價由盛轉衰遲早中，問題是近年買家必須通過銀行的壓力測試（包括預設美息上升），加上聯儲局主席耶倫緩步加息的意向路人皆見，本地樓市是否如當局形容般搖搖欲墜？況且，聯儲局2008年將息口降至1厘後，本港息口已沒有跟減，奇怪金管局近年卻多次預警港息可能較美息率先向上（或與資金流向有關），令筆者困惑，如果近期俄水東流的趨勢持續，抵銷部份資金流走風險，聯儲局加息會否觸發樓市鬼哭神嚎，真是未知之數。</p><p>工資縮水　英鎊喪插</p><p>一年一度燕歸來，金融市場下周聚焦孖J，Jackson Hole銀行家年會及Janet Yellen是也。事關由美國堪薩斯聯儲銀行舉辦的銀行家年會，本周四將於Jackson Hole揭幕，耶倫首次以儲局主席身份主持大局。由於金融海嘯後，年會每每是前主席伯南克披露放水意向的吹風大會，近年備受注視，適逢儲局醞釀退市，市場聚焦耶倫會否蕭規曹隨，效發伯南克宣佈儲局政策的新路向。<br><br>雖則美國上季GDP增幅達4%，表現遠勝歐洲和日本，但上月新增職位遜預期，加上儲局仍強調就業市場唔得，外界普遍預期耶倫唔會就息口前景有新嘢話畀大家知，留待9月會議息後至交代。<br>本周滙市方面，美滙指數續創一年新高，昨日見81.69，英國上季工資按年倒退，是五年來首次下跌，加上英倫銀行將工資增長預測大劈一半，人工停滯不前成加息絆腳石，加上行長卡尼建調現時難加息，英鎊昨日已跌到1.6659美元，創四個月低位。<br><br>奇兵<br>本欄逢周五刊登</p></body></html>