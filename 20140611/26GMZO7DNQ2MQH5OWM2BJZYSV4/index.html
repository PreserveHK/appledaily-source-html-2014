<html><header><meta charset="utf-8"><title>一周三件：361度開波格 - 錢雋</title></header><body><h1>一周三件：361度開波格 - 錢雋</h1><p>3月尾他報主打祖國體育零售股寶勝（3813），寶勝呢期食住世界盃個勢，到噚日最高陣累升咗37%。今日「一周三件」呢邊，整另一件平靚正361度（1361），股價啱啱先開波。 <br>361度上年純利大跌咗70%，只係得番2.1億銀人仔。同好多行家一樣，體育零售股上年經歷嚴冬，零售店亦把握呢個去存貨同cut店舖時機，咁嘅情況下，業績唔慌靚仔。<br>但經過上年嘅去蕪存菁年，361度剛啱4月尾公佈今年第一季數據，同店銷售增加咗1.8%，而冬季定貨會，定單亦都相對上年增加8%。</p><p>翻半番上望2.83元</p><p>集團一方面在銷售有改善，又經上年去乾去淨，管理層亦都相信，上年毛利率已經係最底。上年，361度營業額講緊35.8億銀人仔，唔係細數，嚟緊日子，集團毛利率輕輕改善，都啖啖肉。<br>361度毛利銷售改善，在雙管齊下，今年應該能夠大翻身，EPS翻半番到0.19港銀計，預測PE跌得番9.7倍。場內匹克體育（1968）預測PE去到13倍、中國動向（3818）28.6倍，李寧（2331）冇PE預測。<br>又361度挨喺上市以嚟低位，現價（1.87元）比起2010年時高位8蚊，大跌咗78%，PB得0.65倍，上邊李寧家陣PB高達2.3倍、匹克0.85倍，中國動向0.74倍，特步國際（1368）1.3倍，361度PB，又平咁截。<br>361度上年尾揸住現金28.5億銀人仔，扣埋銀貸、CB債務，淨現金都講緊20.7億銀，折合26億港銀，係家陣市值70%！超級現金牛，再跌有譜。 買361度，博佢turn around，上返1倍PB，見2.83元，講緊要翻半番。到時，集團預測PE，啱先追返上邊最近磅嘅匹克。</p><p>錢雋<br>細價股專家<br>本欄逢周二、三、五刊出</p><p>【壹錘定音】星期一至五，早上8點開咪！<br> http://hammerout.hk <br><br>立即更新《蘋果動新聞》app<br> https://bitly.com/AppleDailyiOSApp <br> https://bitly.com/appledailyandroidapp  </p></body></html>