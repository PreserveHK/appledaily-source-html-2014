<html><header><meta charset="utf-8"><title>中環在線：雷霆被挑機　捐錢唔淋冰 - 李華華</title></header><body><h1>中環在線：雷霆被挑機　捐錢唔淋冰 - 李華華</h1><p>Ice Bucket Challenge（冰桶挑戰）熱潮似乎漸漸減退，幸而呢個活動確實令到大眾對肌肉萎縮性脊髓側索硬化症（ALS）嘅認識加深不少，過去幾星期嘅淋冰活動為香港肌健協會籌得可觀善款，去到本周三，協會已經籌到1,800萬元。新鴻基地產（016）樓神雷霆噚日亦被挑機，不過佢就選擇捐錢找數。<br>本報專欄作家老樓噚日朝早向新地、長實（001）同埋恒地（012）三大發展商嘅樓神挑機。新地雷霆表明只會捐款，唔淋冰喇，原因係佢呢幾日忙住賣樓工作，「莫講話廿四小時，七十二小時都未必有時間找數」咁話，佢冇講捐幾多錢，但貴為千萬年薪高層，斷估唔會捐得少啩。恒地韓家輝預告兩樣都會找數，長實趙國雄就未有表示嘞。</p></body></html>