<html><header><meta charset="utf-8"><title>廣發英雄帖  11.19打對台王維基召群星賀港視開台</title></header><body><h1>廣發英雄帖  11.19打對台<br>王維基召群星賀港視開台</h1><p>屢遭「打壓」的香港電視網絡（HKTV），將於下月開台，早前本報率先爆港視揸fit人王維基將於下月19日無綫台慶當日開台，實行向無綫宣戰。據了解，港視開台禮已落實在下月19日在金鐘JW萬豪酒店舉行，屆時除邀請一眾廣告客戶出席外，港視更將廣發英雄帖，力邀昔日為港視拍劇及旗下藝人出席，包括黃日華、張可頤、林文龍、林嘉華、廖啟智、艾威、劉玉翠、唐寧、周家怡、廖碧兒、周浚偉、趙學而、劉浩龍、夏雨、石修、郭鋒、黃美棋、黃芷晴、梁健平、陸駿光、曾偉權和姜文杰等等。</p><p>梁健平：整定飲衫</p><p>已約滿的劉玉翠昨表示未接獲通知，但若港視邀請，她定當幫手撐場，她說：「佢哋冇搵我去，但就有搵我返去幫手拍宣傳片，如果要到我幫手，我一定幫，希望佢哋成功啦。」梁健平則在電話中說：「我未接到通知，如果係嘅話，呢個會係一個聚會，我好想見番班同事，好掛住佢哋，到時我一定整套飲衫、着得企理啲。港視開台係香港市民好期待，我亦都戥王生開心。」<br></p><p>月尾公投 驚嚇冇份</p><p>為搞搞新意思，港視將於本月27日於YouTube進行公投，由網民投票選出港視頭炮播出劇集，包括李心潔主演的《選戰》、廖啟智和林嘉華主演的《警界線》、黃日華主演的《開腦儆探》等16部劇集。不過，由林嘉華、唐寧和梁小冰等主演的驚慄劇集《驚異世紀》，因尺度問題未能在YouTube播放宣傳片段，所以今次未能列入首播公投劇集之列。<br>採訪：魯吉</p></body></html>