<html><header><meta charset="utf-8"><title>孫敬安嬲爆擬告誹謗鄭多燕離港眼濕濕</title></header><body><h1>孫敬安嬲爆擬告誹謗<br>鄭多燕離港眼濕濕</h1><p>韓國塑身天后鄭多燕一連兩場《鄭多燕萬人熱辣Show》，前晚在是非之下結束，雖然鄭多燕前日開騷前開記者會炮轟主辦單位安排貨不對辦，繼而搞手孫敬安扯火還擊，但前晚未有影響鄭多燕演出水準，依然非常投入。昨日鄭多燕飛返韓國，對於孫敬安反擊指她無理取鬧，鄭多燕說：「感激主辦單位準備了很多，令我可以和粉絲一起呼吸和流汗，感動到想流淚。」她眼泛淚光續說：「現場見到有小朋友叫我的名字，非常感動。」對孫敬安指她年紀大，她坦承：「我不年輕，但希望以我這個年紀的魅力，給別人帶來希望，我是有些不足，希望多些人能在寬闊的空間做運動。」</p><p>慶功宴零溝通</p><p>原來前晚孫敬安於灣仔一餐廳舉行慶功宴，鄭多燕也有出席，還跟孫敬安等人大合照。孫敬安昨在電話中說：「佢鬧我鬧得咁犀利，以為佢唔去，噚晚佢突然間出現，喺我面前鞠躬，我禮貌上咪起番身鞠躬囉。」雙方有沒有趁機會好好溝通？孫敬安謂：「冇呀，佢好忙不停影相，影完返入房食嘢。」<br>孫敬安續說：「佢（鄭多燕）話個台同投射係合約寫明有，呢樣係假嘅，我一月份同佢簽約，簽完之後先至搵導演埋班，嗰陣時點知係乜嘢台？點可能合約寫明有乜喺度？佢誤導咗人哋以為我違約，貨不對辦，呢樣對我公司聲譽好有損害，所以我會考慮搵律師告佢誹謗。」</p><p>盧敏儀激動落淚</p><p>孫敬安太太盧敏儀昨在電話中一度激動落淚說：「佢（鄭多燕）為咗保護自己咁樣講嘢，我哋做錯啲乜嘢？我投資蝕錢冇講過你一句，由頭到尾我哋係認衰，點解啲人反轉嚟講？好唔開心囉！」盧敏儀昨晚再致電記者說：「其實我哋唔係撩交嗌，我哋只係回應番佢講嘅嘢，我哋都想以和為貴，所以我叫老公唔好採取法律行動。」<br>採訪、攝影：徐錦池、吳耀輝、白白</p></body></html>