<html><header><meta charset="utf-8"><title>刻毒管治路線（添馬男） - 添馬男</title></header><body><h1>刻毒管治路線<br>（添馬男） - 添馬男</h1><p>自新界東北前期工程撥款亂局後，行政立法關係迅速惡化，加上梁振英鬥爭為綱嘅作風，唔單止冇降溫，仲借「玻璃杯碎片」玩大佢，梁有意識地撥火，將行政立法互片及財委會拉布歸咎少數議員激進行為，立即引起曾鈺成反擊，指佢看問題看得太簡單。<br>上周六財委會加開8個鐘會議，雖然最終趕及通過瑪麗醫院重建撥款項目，但隨即宣佈會議結束，仍有17項撥款仍未審議，當中包括最具爭議的三堆一爐及開設創新科技局職位撥款。 泛民根本無意阻撓關乎民生嘅撥款，而拉布係要對付三堆一爐及創科局，兩者都涉及梁振英，三堆一爐上馬係梁選舉時吹大咗話唔使起，最終側側膊打倒昨日之我，結果三堆一爐撥款就被環保及社運團體針對，至於架構重組亦係梁之選舉政綱，兩年前上立法會攞錢被打沉，兩年後捲土重來，又遇上拉布，𠵱家要押到十月有機會再上立法會，可以講梁振英施政在立法會正一敗塗地。<br>泛民議員之選擇性放行民生項目，一來費事負上阻礙改善民生嘅政治責任，二來亦唔想為難其他司局長。而梁振英一直唔肯重組議程，將冇爭議性民生項目排先，目的係唔想將Set agenda權力交到泛民手上，亦希望輿論譴責泛民「為政治鬥爭不理民生死活」。但呢個算盤打唔響，財委會拉布外界冇乜反應，值得深思。一直以來，約束議會內激進行為係政治問題，唔係議會規程及秩序問題，梁振英及林鄭二人不斷向曾鈺成施壓，根本就係諉過於人。<br>政客都想爭選票攞民望，在董、曾年代，主流民意有能力約束議員激進行為，尤其在民生施政受阻時，會引起輿論反撲。香港政治中所謂主流建制，從來不是指建制派或親北京勢力，更多係指本地溫和專業、商界、學術精英、意見領袖，呢棚人連結中產傳媒如《信報》、《南早》、《經濟》、《明報》、電視電台政論節目。政務官亦係呢個建制一部份，形成一個本土主流溫和力量，維持及鞏固香港政治秩序。2012年特首選舉令本土建制力量分裂，呢個唔係死症，問題係梁以非主流少數派上場執政後，大權在握，就當咗自己係主流多數派，以鬥爭為綱，四處安插「梁粉」入法定機構，羅康瑞做一年機管局主席又再去貿發局做主席，香港商界睇到眼突突。<br>今日政府被全面孤立，政局走向極端，議會激進化，根源在於梁振英實行一條「鬥爭」路線，將泛民溫和勢力推向對立面，視之為敵我矛盾，本來激進之少數議員，在梁振英又左又窄管治作風「協助」下，其影響力竟然遍及整個泛民，猶如美國茶黨牽制整個共和黨之狀態。所謂「香港營」從來冇建立過。日前財政司曾俊華對政局走向極端表示憂心，曾鈺成亦對政改拉倒後管治局面表示憂慮。梁振英最熱衷，竟然係執玻璃碎、借女兒自殘追殺評論員蔡子強等雞毛蒜皮公關。<br>咁嘅政局，係人都擔心！<br><br>添馬男</p></body></html>