<html><header><meta charset="utf-8"><title>馮仁昭四圍超：王傑插G.E.M.「走緊歪路」 - 馮仁昭</title></header><body><h1>馮仁昭四圍超：王傑插G.E.M.「走緊歪路」 - 馮仁昭</h1><p>好有自己唱歌風格嘅王傑，雖然近年作品唔多，不過佢依然緊貼樂壇訊息。佢日前喺深圳宣傳內地巡迴演唱會，話自己喺娛樂圈好多年，睇人一向好準，佢講到最近傳俾內地封殺嘅G.E.M.：「我曾經想簽佢，非常睇好佢，不過鄧紫棋一定要有一個識音樂嘅製作人帶住，唔可以隨便搵個。」王傑仲更唱反調話G.E.M.唔應該再參加歌唱節目：「佢走緊條歪路，一味飆高音，後生邊個把聲唔好，我後生時都覺得自己把聲最完美無瑕。鄧紫棋一定要把握𠵱家好光景，製作人要識唱歌，至可以充份精確指點歌手。」佢仲講笑話𠵱家已經再請唔起G.E.M.：「𠵱家人哋咁紅，唔好去打攪人，雖然我幫過佢。」</p><p>下年內地冇巡唱</p><p>另外，有指俾內地封殺嘅G.E.M.，噚日喺微博上載咗張相，列舉晒佢之後嘅巡迴演唱會時間，似乎想澄清冇被封殺。但下年落實咗舉行巡唱嘅地點，只有香港、馬來西亞同新加坡，內地反而一個都冇喎。<br>撰文：馮仁昭</p><p>【三個粉絲去首爾】<br>追星實錄，即上韓劇讀： http://hk.apple.appledaily.com/kstar  </p></body></html>