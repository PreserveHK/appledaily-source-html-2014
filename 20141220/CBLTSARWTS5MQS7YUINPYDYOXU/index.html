<html><header><meta charset="utf-8"><title>美棋BB整朱古力迎聖誕</title></header><body><h1>美棋BB整朱古力迎聖誕</h1><p>黃美棋日前與麥子樂相約在太古坊學做朱古力甜品，準備在聖誕節炮製甜品，當日他們分別學整朱古力小鹿聖誕造型曲奇和聖誕樹，美棋BB下廚天份似乎不錯，見到她在亞太區朱古力大使的指導下，製成品有板有眼，相比之下麥子樂的製成品略嫌粗糙！</p><p>各有難忘聖誕</p><p>事後他們異口同聲表示好好玩，美棋BB笑說：「我冇諗過可以咁整聖誕樹，我諗住整畀屋企人食！我讀書嗰陣有整，都有人送番畀我！」麥子樂說：「我應該學到啲，都會試吓整畀人食！」提到難忘的聖誕節，他們各自在外地過聖誕有不同的經歷，美棋BB說：「我嗰陣喺第一年去美國讀書，諗住喺外國啲聖誕氣氛會比香港好好多，所以正日嗰日咪同啲同學出街慶祝，點知出到去啲舖頭全部閂晒門，連燈飾都唔見有，嗰年感覺好特別，好似白過咗一個聖誕！」麥子樂亦說：「有一年去咗東南亞過聖誕，以前過聖誕一定係冬天，但係嗰年竟然過咗個熱辣辣聖誕，感覺幾特別。」</p><p>今年聖誕，麥子樂表示要在工作中度過，而美棋BB則會與媽咪一起過，她說：「媽咪知我嗰日放假，即刻話買牛扒整畀我食。」至於會否相約其他港視的好友開派對？他們說：「暫時未知，不過我哋都係同一個經理人，可能會約食飯慶祝！」<br>採訪：何慧斯<br>攝影：陳志嵐<br>材料、場地提供：GODIVA</p></body></html>