<html><header><meta charset="utf-8"><title>中環迷你裙：習總欽點絲路股 - Samantha</title></header><body><h1>中環迷你裙：習總欽點絲路股 - Samantha</h1><p>中港上演大時代式升市，只要開市掃入典型中資股，尾市等數錢，感受最深的是，滬港通未滿月，就要學習大陸式炒法：不要問只要追。你試過喺大陸搭公交未？禮讓的後果係呢世都上唔到巴士，噚日當望住隻申銀萬國（218）升一成，諗住計計數睇值博率，呢條數未計完又升多一成了。當阿爺宣佈大牛市一刻，要贏，要更博才成。上篇推介的隱形券商股滬杭甬（576）如願開車，下隻是山水水泥（691）。<br>社科院一句上望5000點，勝過券商出千份牛市報告，就如習總拍板的任何政策，股價只有上望一途！京津冀概念喪炒可見一斑，自貿區也要讓路。習總最新欽點項目是新絲綢之路，雖未有正式公佈，但新疆肯定是受惠地區，基建需要水泥，山水水泥除了是山東和遼寧省最大水泥企業，新版圖正是新疆，據中績，新疆銷售上半年銷售增長31.2%，為眾地區增速最快。<br>山水水泥中期少賺52%至1.7億元人仔，負債率出名高企，但放水憧憬下缺點都變成賣點。亞泥周一以均價3.58元，斥9億元場外買入2.5億股山水水泥，躍升為第二大股東。<br>早前中建材（3323）曾有意斥16億元買入新股，大股東持股減至25%，中建材則擁有17%，如今僅屈居第三，今次殺出個亞泥，令整件事增添無限聯想，股價因此大振8%，好戲快將上演！<br><br>Samantha<br> https://www.facebook.com/stocksamantha <br>本欄逢周三、五刊出</p></body></html>