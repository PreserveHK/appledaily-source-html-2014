<html><header><meta charset="utf-8"><title>插爆周子揚冇風度趙哲妤寸傲兒媾失匙夾萬</title></header><body><h1>插爆周子揚冇風度<br>趙哲妤寸傲兒媾失匙夾萬</h1><p>何傲兒日前被本報踢爆跟西貢地王之子周子揚拍拖，令她與76歲林建名的爺孫戀劃上句號。其後即爆出趙哲妤指傲兒搶她男友，周子揚為護新歡，斥趙哲妤「冇資格講我同傲兒」。昨日何傲兒與周子揚公開拍拖後首度一起出席活動，趙哲妤則在另一活動上發功數臭周子揚。<br>趙哲妤昨在新蒲崗出席有線《為食情報局》活動時，談到周子揚時眼濕濕說：「我覺得好委屈，我同佢（周）係朋友，記者問我，我維護佢，我同佢係冇可能發展，但佢咁講好狠心，唔理我形象，對佢好失望。我冇話Lily（何傲兒）搶我男友，係好醜陋嘅誤會，佢（周）好唔gentle。」是否跟周子揚反面？趙哲妤說：「我諗過唔好聯絡，但噚日佢打畀我，話佢維護Lily感受先至咁講。」<br>對於有傳何傲兒貪錢，趙哲妤寸爆說：「如果佢貪錢就唔揀周子揚啦！」言下之意是否指周子揚冇錢？趙哲妤句句有骨謂：「屋企人有錢，唔代表畀個仔養女友。本來係慶祝我簽約做主持，點知周子揚送份大禮畀我！」</p><p>林建名出埠散心</p><p>何傲兒昨與周子揚到將軍澳出席活動，記者邀合照時二人均尷尷尬尬，又不肯一起受訪問。問到拍拖多久，何傲兒說：「好短時間，需要冷靜一下。」言語間戀情似有暗湧。記者追問二人冷戰還是分手？何傲兒幾經追問下始說：「我哋係拍拖了解中，感情係兩個人嘅事，希望有多啲空間。」<br>林建名大前晚偕新女睇騷似向傲兒示威，昨日他更與孻女林煒珽及胡渭康等出埠旅行，難道為免何傲兒跟周子揚大晒恩愛而眼冤要出埠散心？何傲兒聞言說：「絕對唔係，我喺演唱會或者馬會見到佢，佢身邊都有靚女。」周子揚亦表示希望把感情事低調，又指雙方已見過家長。<br>採訪：王連連<br>攝影：陳志嵐</p></body></html>