<html><header><meta charset="utf-8"><title>隔牆有耳：元秋立會裝聾扮啞 - 李八方</title></header><body><h1>隔牆有耳：<br>元秋立會裝聾扮啞 - 李八方</h1><p>立法會今個星期繼續拉布，人稱「元秋」嘅民建聯蔣麗芸（圖）話，知道自己上周開會期間，聽音樂時俾人（當然係《蘋果日報》攝影師）影咗相。但元秋話，今個星期會繼續塞住隻耳仔，以免同拉布嘅人開拖，仲會展開「倒數」，希望日子快啲過，期望立法會主席曾鈺成盡快剪布。<br>元秋承認上周的確喺開會期間聽音樂，「我聽音樂咋，唔係睇劇呀！」佢話，開會時要聽音樂，係因為知道拉布嘅議員企圖盡量激嬲建制派，等佢哋反駁，變相齊齊拉布。所以元秋為免自己抵唔住頸，今個星期惟有繼續塞住自己嘅耳仔，形容自己係有口難言：「我一聽到佢哋（拉布議員）講錯，我就想起身反駁。」<br>元秋噚日出席佢嘅「藝慧芸集」搞嘅烹飪比賽，呢個「藝慧芸集」個名十足十山寨版嘅「慧妍雅集」，成立咗三個月，喺九龍西區內搞吓啲健身、烹飪活動，畀區內嘅婦女參加，明顯就係想吸納區內嘅婦女選票啦，軟銷禮義廉，不過搞手當然冇港姐嘅美色啦。噚日嘅烹飪比賽畀中學生同啲婦女比拼吓廚藝，結果當然係人人有獎，永不落空。</p></body></html>