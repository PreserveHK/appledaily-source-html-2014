<html><header><meta charset="utf-8"><title>美帝再現 - 左丁山</title></header><body><h1>美帝再現 - 左丁山</h1><p>美國過去一年，透過秘密外交，得加拿大、梵蒂岡之助，特別是教宗方濟各之私人游說力度，搞掂咗古巴政府同意復交，係奧巴馬政府外交政策一項大突破、勝利。現在係21世紀咯，古巴人還生活在20世紀六十年代，一旦全面向美國遊客開放，每年閒閒地有幾百萬美國人到古巴旅行，古巴裔美國人穿金戴銀咁衣錦還鄉，每三個月可以匯二千美元回鄉（現時只准匯五百），古巴生活方式唔逐漸資本主義化、追求物質化，點會有可能吖。好似今日北京，你話仲有冇人肯過番做又36，唔做又36嘅「均富」生活呀？<br>奧巴馬願與古巴復交，係信心表現。美國近月因國內經濟爭氣，GDP增長有2.9%，失業率降到5.8%，通脹低於2%，股市升勢保持，而且仲係全球大國之中夠膽結束量寬，將加息提上議程嘅唯一一個，相形之下，中國經濟增長率下滑，日本周身蟻，歐盟一籌莫展，俄羅斯因油價跌完又跌，拖累盧布大跌（今年跌咗45%，引起人民搶購日用品，好似我地在1983年到超市掃入廁紙），強人普京已硬不起來。美國聯儲局主席耶倫女士現在係全世界最有權力、影響力之人，只要佢下定決心話加息，全世界其他國家貨幣會立即大跌，全球投資資金會好似俾吸塵機吸管吸入咁，飛晒去美元本位，人人都要睇美國面色。<br>呢招叫做不戰而屈人之兵，美國憑經濟實力、資本主義制度之靈活性，再一次領導全球，打造成不折不扣之美國霸權。中國共產黨為咗對抗美帝，唯有口口聲聲進行經濟深化改革底下，行番胡溫舊路，實際量寬（央行減息放水），國務院密密批准大型基建項目（今年已有一萬億元人民幣項目獲批），與2009年溫家寶嗰套並無大分別，甚麼李克強經濟學，只是笑話。普京呢，俄羅斯經濟要靠油價每桶100美元去支撐，現在油價低到60美元以下，石油天然氣經濟體系已經出現裂痕處處，普京呢隻老虎好快會變成病貓，無力與美帝對着幹。不過呢度就是危險所在，普京會唔會被趕入窮巷，反咬一啖，引發局部戰爭，製造地緣政治緊張，谷高番油價呢？今天世界局勢明顯係美國獨大，中國製造業持續不振，A股靠放水支撐，俄羅斯負隅頑抗，有隱憂㗎，希望平安渡過啦。</p></body></html>