<html><header><meta charset="utf-8"><title>中環在線：碧咸拍住樂裕民搵食同利標搞公司　拓Beckham品牌 - 李華華</title></header><body><h1>中環在線：碧咸拍住樂裕民搵食<br>同利標搞公司　拓Beckham品牌 - 李華華</h1><p>萬人迷碧咸又襲港！繼上月中俾人影到佢喺工廠林立嘅荔枝角出沒，並走上老友、利標品牌（787）行政總裁樂裕民間公司之後，佢噚日再臨香江，宣佈跟利標成立合營公司，推動Beckham品牌，可惜具體內容暫時欠奉。<br>利標前日神神秘秘咁廣發英雄帖，叫傳媒噚日收市後5點去ICC一間酒店，話有「特別嘉賓」出現，大家隱約估到係碧咸，吸引近百名傳媒到場。</p><p>樂裕民搞gag全場靜晒</p><p>樂裕民一開波就懶幽默咁話，特別嘉賓確係碧咸，「但碧咸今日有事嚟唔到」，呢句說話好似一大盆冷水，淋濕成個會場，一瞬間令全場鴉雀無聲，樂裕民似乎知道玩大咗，即刻播一段碧咸短片，播完片，碧咸隨即現身，現場即刻響起尖叫聲！<br>原來碧咸一落機就直接去會場，簡介合營公司之後，雙方就正式喺台上簽約，跟手就係答問環節，樂裕民可能擔心老友唔識應對財經問題，唔少問題佢都搶住嚟答。<br>不過，碧咸並冇發呆，落足電力望實發問嘅記者，仲嘗試記住提問嘅記者名，好似有位叫Tiffany嘅記者提問後，佢想補充兩句時，劈頭就話「答番Tina嘅問題……」記者提水，佢先至講番Tiffany。雖然搞錯咗，但係都見到碧咸有努力過嘅。<br>至於呢間合營公司，暫時連名都未有，產品、發展方向、投資詳情，甚至以後有乜人會加盟，利標都話無可奉告。以後會唔會有一條以碧咸命名嘅產品線呢？樂裕民話討論中。簡言之，今次只係碧咸亮個相，大家要遲吓先知利標與碧咸確實有乜搞作嘞。</p><p>碧咸講家人與朋友</p><p><strong> 記者：</strong> 太太與仔女會否加入新公司？<br><strong> 碧咸：</strong> 我當然為我太太Victoria與小朋友嘅成就而驕傲，其實佢哋做乜嘢，我同太太都冇所謂，最緊要係佢哋有禮貌、守規矩就得。我哋做父母，當然會幫佢哋把關。至於會否進一步生意上有合作？誰知道？<br><strong> 記者：</strong> 點解會有今次合作？<br><strong> 碧咸：</strong> 我考慮合作時，要睇大家做唔做到朋友。樂裕民係一個好好嘅人，生意上亦了得。</p><p>李華華<br>mailto:LiWaWa@AppleDaily.com</p></body></html>