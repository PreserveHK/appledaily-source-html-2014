<html><header><meta charset="utf-8"><title>投資王擂台賽一周戰況：炒中國鐵聯　散戶組大執位</title></header><body><h1>投資王擂台賽一周戰況：<br>炒中國鐵聯　散戶組大執位</h1><p>「滬港通」熱潮迅速減退，港股燦爛歸於平淡，加上復活節假期將至，成交顯著萎縮，上周四（17日）僅得428億元，股份變動唔大，但「投資王擂台賽」玩家並無鬆懈，繼續瞓身落場炒作，唔少仲搵到爆升股，令回報大躍進！<br>散戶組名次大執位，皆因佢哋都有炒中國鐵聯傳媒（745），早前洗倉後，上周四報復式反彈，單日狂飆65%，買中的選手有福了！買得大、贏得大，排首名的Li Wing Chi，本月只係買咗一隻股票，就係中國鐵聯，上周二（15日）於0.2元水平瞓身掃入，咁就中咗Jackpot！家陣回報達93.1%，總資產579萬元。<br>第二名John Ching嘅策略一模一樣，就係一注獨贏中國鐵聯，不過買價就貴啲，介乎0.214至0.218元，至今仍未沽過，回報79%，總資產537萬元。<br>星級玩家就審慎得多，首名繼續係Tim Tim，總資產378萬元，回報26.1%。上周佢主力短炒一兩格，但求保住領先優勢。第二名勝曉嵐繼續畀隻中國家居（692）lock死筆錢，得番唔夠80萬元可以用，佢買咗隻中國七星（245）都表現唔錯，令其穩守第二位，總資產350萬元，回報16.6%。<br>值得一提，暫時包尾的唐牛，於0.85元一注獨贏中國鐵聯，隨後遭洗倉，令資產大幅縮水，上周一度跌剩80幾萬。如今中國鐵聯絕地反彈，其資產亦回升至151萬水平，但賬面仍輸近50%。<br><br>Apple Store<br> https://itunes.apple.com/hk/app/ping-guo-tou-zi-wang/id447022728?mt=8  <br>Google Play<br> https://play.google.com/store/apps/details?id=com.megahub.appledaily.stockking.activity </p></body></html>