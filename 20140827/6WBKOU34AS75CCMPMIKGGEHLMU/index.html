<html><header><meta charset="utf-8"><title>中環在線：一往情深　揸鱷魚恤逾5%Webb呵番林建名 - 李華華</title></header><body><h1>中環在線：一往情深　揸鱷魚恤逾5%<br>Webb呵番林建名 - 李華華</h1><p>風流富商林建名與藝人何傲兒嘅「爺孫戀」像霧又像花，好在獨立股評人David Webb對林建名旗下鱷魚恤（122）就夠晒「一往情深」，應該可以呵番林建名一顆忐忑不安嘅心。聯交所最新資料，David Webb原來一路持有鱷魚恤股票，近日增持至5%以上而曝光。<br>聯交所資料顯示，Webb已經持有鱷魚恤4.98%，上周三（20日）再拎22萬元增持，令持股量增至5.04%，因而要作出披露。不過咁，鱷魚恤市值只得4.16億元，Webb持有超過4,700萬股，噚日市值都只係2,100萬元。<br>若然要講基本分析，鱷魚恤每股資產淨值約1.59元，現股價0.445元，股價較資產淨值有72%折讓；公司除咗零售生意，又有觀塘鱷魚恤中心寫字樓做收租物業。Webb噚日以電郵回覆，都係話睇中鱷魚恤股價折讓大，蝕緊錢嘅零售生意，若然遲下無起色，就應該摺埋佢嘞。</p><p>專吼細價股　市值近8億</p><p>Webb其實幾鍾意買細價股，按資料，計埋鱷魚恤，佢現時有13隻股係持有5%以上，包括包浩斯（483）、匯星印刷（1127）、成謙（2728）。呢堆股市值介乎3億至15億元，市值最大嗰隻係震雄（057）。單計呢13隻股票嘅市值，Webb嘅身家至少有近8億元。<br>過去幾年，Webb披露持有某隻股份後，嗰隻股份翌日都會升少少，林建名呢排又咁紅，加埋Webb效應，唔知可唔可以刺激鱷魚恤升番些少呢？<br><br>李華華<br>mailto:LiWaWa@AppleDaily.com</p></body></html>