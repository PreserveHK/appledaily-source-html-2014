<html><header><meta charset="utf-8"><title>中環在線：馬會借恒生總廚　馳名蛇羹宴客 - 李華華</title></header><body><h1>中環在線：<br>馬會借恒生總廚　馳名蛇羹宴客 - 李華華</h1><p>恒生銀行（011）嘅蛇宴馳名商界，佢哋每年年尾都會喺中環總行博愛堂，一連三個月設宴招呼客戶同商業夥伴，可能實在太出名，上星期四、五佢哋首度借出行政總廚陳錦成畀馬會，喺馬會沙田會所凱旋廳做兩日客席廚師，招呼100名馬會會員。<br>話明蛇宴，當然有招牌菜花膠五蛇羹，另外仲有金盞玻璃蝦球、雲腿官燕釀竹笙、香草焗蟹蓋，同龍井茶燻雞等，馬會會員真有口福。<br>講番陳錦成師傅，佢原先係國金軒行政總廚，2009年過檔恒生。<br>佢招呼過嘅猛人，真係數都數唔晒。至勁嘅莫過於2010年滙控（005）主席葛霖退休時，滙豐亞太區行政總裁王冬勝特登為佢喺博愛堂設宴，「小小超」李澤楷同現任金發局主席查史美倫都係坐上客，時任特首曾蔭權都有出席。</p></body></html>