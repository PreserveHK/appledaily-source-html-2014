<html><header><meta charset="utf-8"><title>一客炸魚薯條改變練馬師李易達命運？</title></header><body><h1>一客炸魚薯條<br>改變練馬師李易達命運？</h1><p>好快就到2015年，未來上半年，對練馬師李易達嚟講，係最關鍵時刻。今季佢已經贏咗7場頭馬(未計今期谷戰成績)，成績遠比上季同期好，睇得出達哥好努力打理馬匹，亦好有鬥志，但距離15場達標仍差8場，話易唔易話難亦非太難；如果失敗，達哥連續三季唔夠數，就要被逼轉工；而能夠為達哥扭轉乾坤改變命運，可能係一客「炸魚薯條」！<br>睇番目前李廐陣營，質新馬「炸魚薯條」有條件作出貢獻，甚至唔止贏一場，雖然佢抵港後，上月先展開快跳，但佢似乎適應得好快，本周二首次試大閘，已有極佳表現，沿途居前，受控唔急躁，走勢純熟，末段稍騎更有唔錯反應透出取勝。隻馬來港前三戰一冠兩季，演出準兼跑得少，仲有好多進步空間，家陣插三班69分，如果積極進取嘅話，應該可以幫到李廐達標行前幾步。<br>另一方面，李廐「駕聖」、「匯聚力量」及「鷹之王」等，都係減咗好多分，而且今季都有過表現嘅馬，尤其「鷹之王」上仗輸短頭位得亞軍，演出明顯進步，只要上述幾駒生生性性，達哥求續牌絕對唔悲觀，加油呀！</p></body></html>