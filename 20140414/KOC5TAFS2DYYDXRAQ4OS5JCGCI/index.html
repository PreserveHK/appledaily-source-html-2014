<html><header><meta charset="utf-8"><title>異動空間：創科低吸迎北水 - 魏力</title></header><body><h1>異動空間：創科低吸迎北水 - 魏力</h1><p>滬港直通車憧憬一日炒爆！以為可衝多幾日，點知全程捱打，幸好買價不算高，加上即市減磅，損傷不算嚴重，但過去個多月已傷痕纍纍，連同上周五一役，士氣打擊甚大，要再反攻並不容易。最受惠政策的港交所（388）復牌，在69億元巨額成交支撐下，只能勉強收支「十字星」，反映蟹貨阻力重重，短期未必有力破關。<br>除洛玻（1108）外AH差價股幾乎隊足全日，一拖（038）尾市失守，埋單倒跌2%；儀征（1033）更喪插近一成，差唔多去返起步點，有貨要嚴守止蝕，更不宜溝貨。另H較A有溢價的股份（如海螺水泥（914））隊到七個一皮，而不是A股炒起，追上H股估值，情況值得深思。今次氣氛與2007年相差咁大，券商分析因買貨額度不多，以每日105億人仔計唔使一個月就用晒，加上A股散戶成手蟹貨，真正肯押注港股的未必咁多，實際成效存疑。觀乎政策公佈後A股幾乎冇反應，如此冷淡氣氛，令人心寒。<br>大行普遍認為A股投資者南下掃貨多數會揀大陸冇同業的股份，創科（669）是其中之一，盈利穩，預測PE唔夠20倍，管理良好兼具歐美復蘇概念，是趁低收集之選。<br><br>魏　力<br> http://www.facebook.com/2012jason </p></body></html>