<html><header><meta charset="utf-8"><title>趣趣地：巴神除褲賀紅軍「上畫」</title></header><body><h1>趣趣地：巴神除褲賀紅軍「上畫」</h1><p>05年喺土耳其伊斯坦堡上演嘅歐聯決賽，利物浦戲劇性反勝AC米蘭奪冠，貶吓眼就已經近10年。《One Night in Istanbul》係以呢場波作為背景而拍成嘅喜劇電影，喺周三進行首映禮，包括謝拉特在內嘅幾位紅軍名將都有嚟到捧場。<br>當年決賽陣容到今時今日仲喺紅軍效力嘅，就只剩番謝拉特，佢連同另外兩位功臣加歷查、夏文都有出席首映；同樣係前紅軍球員嘅希斯基同美羅都有嚟捧場行紅地毯，場面熱鬧。謝四仲係職業球員，唔使講𠵱家身形都好弗；不過收咗山一段時間嘅夏文就似乎keep唔到，明顯有個大肚腩；至於一樣漲卜卜嘅美羅，曾經一度被捧為紅軍有前途新人，但到06年都冇乜上陣機會下走人，到兩年前更因為嚴重膝傷宣佈退休，𠵱家都只係31歲仔。</p><p>操練忽然露底</p><p>另外，巴洛迪利今季回歸英超加盟利物浦，話就話佢似乎修心養性專心踢波，不過正所謂本性難移，巴神始終都係要標奇立異搞吓啲鬼馬嘢，喺周三集訓嗰陣突然除咗條褲露底，望吓小巴神之後再慢慢着番，到底搞乜真係佢本人先知；不過見巴神條底褲都濕晒，相信佢喺操練冇揸流攤。而紅軍行政總監伊恩艾利就透露巴神波衫勁好賣，單係正式公佈佢加盟嗰日，已經賣咗總值5萬鎊嘅45號波衫。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>