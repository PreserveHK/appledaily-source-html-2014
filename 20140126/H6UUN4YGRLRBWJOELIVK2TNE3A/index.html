<html><header><meta charset="utf-8"><title>周日醒Son：埋數 - Son姐</title></header><body><h1>周日醒Son：埋數 - Son姐</h1><p>今年時間過得特別快，這是蛇年最後一篇「醒Son」，下個禮拜同樣時間，是馬年的大年初三。赤口開市，是上天早有預告的安排，明示我馬年繼續口舌招尤？天意不能更不敢違，要是我出言有任何冒犯得罪之處，點只是有意咁簡單，請各位讀者大人明鑑！馬年未開始，我先興奮！<br>一單還一單，開馬年新局之前，埋好蛇年條數先唔該！埋單計數，究竟是得的多？還是失的多？又曾付出過幾多？不會計的話我來教你計，講過的所有興趣計劃、理想夢想，究竟有沒有實實在在做過？做過的有做到嗎？做到的有做好嗎？做好之後呢？有更好更周詳更完善了嗎？講得出有真正做的經已難得，還要不自滿不停步不斷精益求精的，我敢斷言，萬中無一！絕大部份人只是隨口噏，認真就輸了，根本沒有想過做。年年例牌照辦煮碗講一次，然後心安理得？</p><p>幾許風雨　冷暖在心頭</p><p>今年我的成績單雖然有點瞄頭，我不敢自滿，離個個以為我有的成功，還有很大的一段距離，但必須承認，的確過得很充實，亦更踏實。經歷過這些年來的挫折風雨，我要是繼續高傲自我冥頑不靈，我之前交的昂貴學費，就統統白交；一切的犧牲，毫無價值及意義可言，真係唔死都冇用！<br>話分兩頭講，我天生是個雙子座，精神分裂是強項，過份的謙遜是虛偽，今日的略有小成，我必須感恩，只不過實話實說，實在是始料所不能及。我講的做人做事道理，說穿了都不過是老生常談，居然不被嫌棄迂腐八股。連做夢亦未敢想像我有機會寫專欄、出書。再加性格火爆思想極端偏激做事急躁，就憑一個「真」字，心口掛個「勇」字，心中一個「正」字，居然得到讀者們的愛戴及認同，可謂是個異數。<br>時間、光陰確實眾生平等，最公平又最公道，永遠不停步。眾生平不平等、日子過得快活不快活是完全無關的另一回事，OK？是不是人人有份永不落空，所以毋須珍惜？之不過生命長短，只有天知，誰能為長短定分界？時辰一到，驚覺、追悔，都不會有機會！<br>回頭望，我的人生事業幾許風雨，令我成長成熟，成就了今日的我。論變化，今個蛇年最大，當年我靠人事叩「天地」門出書，去年明窗主動叩我門幫我出書；當日我cold call《蘋果》自薦沙膽老總寫專欄，今日報刊雜誌客氣非常邀我寫稿。當日求之不得貼錢都肯做，今日有得揀有得推還有錢收，冷暖點滴在心頭。<br>睇我頭，犯太歲，又如何，有變化，就是好，使乜驚？<br>本周Son姐醒你：「人無千日好，花無百日紅；早時不算計，過後一場空。」</p><p>Son姐<br>「Son姐」 Alison張慧敏，以獵頭人身份縱橫職場幾十年，有智慧冇美貌有份量冇身材，人稱「魔鬼教練」！</p></body></html>