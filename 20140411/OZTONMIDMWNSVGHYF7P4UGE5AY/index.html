<html><header><meta charset="utf-8"><title>中環在線：農銀sales　變彭博女神 - 李華華</title></header><body><h1>中環在線：<br>農銀sales　變彭博女神 - 李華華</h1><p>昨日當中港金融界都為中港股直通車興奮之際，有好多金融才俊反而做緊另一樣嘢，就係用「彭博機」搜尋一名叫做Rachel Chan嘅靚靚女sales。呢位喺農銀國際做嘅靚女sales，近呢兩日喺香港財金界爆紅，原因係佢將疑似用手機嘅自拍照，放做自己profile相。<br>就係呢張相，令Rachel一周累積點擊率接近3,000次，穩坐「彭博機」最多按入榜榜首，跑贏一眾賓架、基金經理以至一眾出色分析員；而截至噚晚八點，單計噚日嘅點擊率就已經突破咗2,300次，拋離第二位、無上載照片嘅瑞銀嘅Alicia Thong接近1,200次，點擊次數更加係近日人氣旺盛、德銀前首席經濟學家馬駿嘅大約10倍，亦遠遠跑贏靚女花旗分析員Catherine Lim。</p><p>傳曾參選港姐</p><p>聽講話，Rachel都知道自己近兩日爆紅金融界，好似話都好高興吓咁。有傳聞就話，佢曾經選過港姐，但暫時就證實唔到。2012年嘅時候，亦有一位來自法巴嘅靚女王菲（小圖）（譯音），同樣因為上載咗自拍照而成為一時佳話。真係唔可以睇少相片嘅影響力。<br><br>李華華<br>mailto:LiWaWa@AppleDaily.com</p></body></html>