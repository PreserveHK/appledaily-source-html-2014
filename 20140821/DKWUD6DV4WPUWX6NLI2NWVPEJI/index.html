<html><header><meta charset="utf-8"><title>體壇拾趣：吹足39年名哨終掛雞</title></header><body><h1>體壇拾趣：吹足39年名哨終掛雞</h1><p>NBA周二宣佈，74歲嘅老牌球證巴維達（Dick Bavetta）將會掛雞，為長達39年嘅球證生涯劃上句號。<br>「我想多謝NBA大家庭同埋球證聯會畀咗呢個機會我，好榮幸可以代表佢哋過咗美好嘅39年。」巴維達隻「雞」由75年12月2號嘅地標戰，一路吹到上季常規賽煞科戰，連續執法2,635場常規賽，仲刷新咗北美4大聯賽連續執法最長嘅紀錄㖭。</p><p>執法2,635場唔「射波」</p><p>巴維達早過晒球壇傳奇布特、「魔術手」莊遜同米高佐敦出道，去到今時今日先退役都算係一大奇蹟；不過最神奇嘅係，佢原來一次病假都未請過！試過爆鼻都要「吹波」嘅巴維達發表退休感言時就話：「最令我自豪嘅，就係我成個職業生涯都冇錯過任何一場比賽，無論係表演賽、常規賽定係季後賽。」<br>總共吹過27場總決賽同3次全明星賽嘅巴維達，最令球迷留低深刻印象嘅，始終都係07年明星賽，當時67歲嘅佢同43歲嘅名宿巴克利賽跑，雖然搏晒老命飛身撲向終點線都係輸，但之後都好有風度咁同對方抱抱同錫錫（小圖），淨係呢份幽默感都加晒分啦。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>