<html><header><meta charset="utf-8"><title>抹乾眼淚再上情路林建名拖新女　向傲兒示威</title></header><body><h1>抹乾眼淚再上情路<br>林建名拖新女　向傲兒示威</h1><p>【花樣爺爺闖情關之女去女還在】現年76歲的林建名和何傲兒的「爺孫戀」玩完，兩度公開為傲兒老淚縱橫的林建名，前晚抹乾眼淚再上情路，拖長髮新女到九展睇騷示威。有美相伴的林建名似乎對台上表演零興趣，不時與女伴黐頭芒依偎玩手機，長髮女還識做地送秋波。年過7張的林建名依然有頑強的媾女能力，果然女去女還在，好嘢！</p><p>身為已故富豪林百欣長子的林建名，曾經歷兩段失敗婚姻，現時他很享受逍遙風流的單身生活，年屆76歲的他女伴無數，自爆有過200名性伴。最近，他與25歲的何傲兒譜「爺孫戀」哄動一時，兩人於6月結伴到紅館睇陳慧嫻演唱會後即爆緋聞，惟上月16日林建名出席活動時，哭訴因何傲兒沒接聽電話而落淚，十日後林建名與兒子孝信現身動漫節，被問到何傲兒的真正目標是兒子林孝信，林建名竟第二度落淚嚇呆全場。</p><p>頭貼頭食波餅</p><p>正當「爺孫戀」垂死之際，上周何傲兒和周子揚在車廂激咀爆「兒子戀」後，宣告「爺孫戀」正式玩完，以為一把年紀的林建名大受打擊，怎知這位「鑽石爺爺」已火速抹乾眼淚，將情傷拋諸腦後再度出擊。<br>所謂女去女還在，前晚林建名就拖新女現身九龍灣展貿，睇日本女歌手中川翔子演唱會向「舊愛」何傲兒示威，無巧不成話，身為大名娛樂公司老闆的林建名，每次睇騷都有美相伴，上次是年輕貌美的何傲兒，今次則是年約20多歲的長髮女，着白裙胸口透視的她內地味濃郁，衣着打扮有點娘。</p><p>林建名與長髮女坐在貴賓席最後一行，大名旗下歌手胡渭康則識做地坐在老闆的右手邊。其間林建名似乎對日文歌興趣缺缺，睇到打瞌睡要閉目養神，而長髮女亦無聊到咬手指，之後長髮女見林建名「瞓醒」玩手機，即體貼地頭貼頭教林建名，挨近他微送秋波，老花的林建名更索性除眼鏡，任新女教他，表現冧爆。</p><p>何傲兒唔心酸</p><p>昨日本報記者致電林建名，他表示與同行的長髮女是朋友關係：「不嬲都識呢個女仔，佢叫婷婷，唔係女朋友，十畫都未有一撇。」拖新女向何傲兒示威？他說：「唔係，佢（婷婷）鍾意睇騷咪同佢一齊去。」他笑言一向會跟不同女性睇騷，強調不是示威：「我不嬲都有女朋友，同埋一向都鍾情長頭髮。」<br>而問到是否認識何傲兒的男朋友周子揚？林建名回應說：「唔識周子揚喎，佢老竇係西貢地主？咁可能識佢老竇啦。」他表示近日有跟何傲兒見面，但就沒有見過周子揚。何傲兒昨接受電話訪問，對於林建名拖新女示威：「梗係唔係，其實佢平時睇騷、去馬場都有靚女陪佢，有幾出奇？我更加唔會心酸，因為我哋嘅緋聞唔係真，除非佢身邊女仔靚過我啦，哈哈，講笑咋。」而她男友周子揚則避忌說：「你畀我諗諗點答？Lily（何傲兒）回應咗未？我唔識林生，其實任何情況都支持傲兒。」<br>採訪：吳家偉、唐如<br>攝影：馮嘉銘</p></body></html>