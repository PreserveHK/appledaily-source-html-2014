<html><header><meta charset="utf-8"><title>隔牆有耳：佔領《蘋果》虛報戰果 - 李八方</title></header><body><h1>隔牆有耳：<br>佔領《蘋果》虛報戰果 - 李八方</h1><p>警方被指縱容黑社會反佔中，《蘋果》踢爆部份黑社會嚟自大埔同上水。唔知點解新界社團聯會大埔地區委員會為此咁㷫，噚日動員近百大埔同上水區居民，手持「禍港殃民、歪曲事實、還我公道」標語，約近11點多啲到將軍澳壹傳媒大樓外示威，不滿報道話兩區居民收錢反佔中。<br>八方見到呢班人噚日由旅遊巴接載到《蘋果》大樓外，部份人帶埋帳幕同非常暴力嘅遮，想扮持續抗爭堅持留守，點知唔夠兩個鐘頭就連帳幕一併消失，但佢哋冇乜「職業道德」，「虛報戰果」呃維穩費，因為微信噚日瘋傳一條消息，話《蘋果》大樓已被市民佔領，汽車不能出入，人只可以出不可以入，同實情相反，明顯吹大「戰果」呃上級。</p></body></html>