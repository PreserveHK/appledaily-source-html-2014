<html><header><meta charset="utf-8"><title>中環在線：趙國雄發表涼薄論 - 李華華</title></header><body><h1>中環在線：趙國雄發表涼薄論 - 李華華</h1><p>長實（001）執董趙國雄被譽為「樓神」，真係當之無愧㗎！睇佢為新盤大埔嵐山1期逐一拆彈就可見一斑。由劏房、不平等條約以至墳景，就算鑊鑊新鮮，佢都可以做到張無忌乾坤大挪移咁嘅視線轉移大法。<br>好似噚日咁，被問到嵐山有9伙撻定，佢就話首輪賣400幾伙，9伙撻定只佔約2%，好正常。跟住又話，撻定買家用幾十萬落嘅定，係辛苦儲返嚟，唔係咁易賺，應該畀啲同情心，佢仲覺得個別傳媒嘅報道對買家涼薄。<br>對於「趙氏涼薄論」，我哋一齊回味佢早前嵐山開售前嘅回應。首先被問及不足200呎劏房，佢答：「我哋最細嘅單位177呎都唔係好細，如果劏房有咁大，咁住緊劏房嘅市民會好高興。」<br>跟住被問到嵐山有墳，佢話：「其實見到個墳，咪見到墳囉。新界好多地方都有墳，我喺粉嶺打高爾夫嘅時候，好多時都打咗落人哋個墳，咪行返落去，執返個波上嚟。」呢種懷有同情心嘅回應，真係唔係人人可以做到㗎。</p></body></html>