<html><header><meta charset="utf-8"><title>大棋局：中國轉捩點（四） - Mr. Tregunter</title></header><body><h1>大棋局：中國轉捩點（四） - Mr. Tregunter</h1><p>大陸今次打貪同過去唔同，因為今次多一層經濟含意。乾隆死後嘉慶將和珅抄家，呢個十八世紀嘅首富，一生人刮咗白銀11億両。11億両係咩概念？當時清朝一年稅收7,000萬両，抄和珅一次家夠清朝用15年。前兩篇提到，內地因為有中國特色嘅樓市問題同金融制度落後令貨幣流速太低，於是要靠谷M2去頂住GDP。但無止境搞基建、起高鐵、玩借貸去谷M2，人民幣遲早變陰司紙。所以今次打貪，實際上係一次釋放貨幣嘅行動。<br>內地一但打貪，貪官會將老婆仔女身家財產全部送出國。剛過去嘅4月，人民銀行公佈人民幣存款減少6,546億元。存款離開銀行，有部份當然係着草。喺咁樣嘅情況下，共產黨當然要人民幣跌，人民幣跌，貪官着草都要蝕住走。所以從另一角度睇，人民幣何時回升，就係打貪行動何時結束。打貪嘅時候內地樓市出貨壓力大，所以要留意內地樓市係咪真跌。當經濟下行時一係資產價跌，一係滙價跌，經歷過97嘅香港人特別明白。大陸會揀邊樣？如無估錯，今次最終係要保滙價，因為共產黨想食另一樣大茶飯。 <br>（待續）<br><br>Mr. Tregunter<br>註：作者為《地利根德閣》blogger，著作有《樓市撈底攻略》<br>本欄逢周五刊出</p></body></html>