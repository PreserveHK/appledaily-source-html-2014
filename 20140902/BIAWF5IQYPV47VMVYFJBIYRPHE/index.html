<html><header><meta charset="utf-8"><title>中環在線：李嘉誠買「神奇水杯」偵測飲品卡路里　減肥恩物 - 李華華</title></header><body><h1>中環在線：李嘉誠買「神奇水杯」<br>偵測飲品卡路里　減肥恩物 - 李華華</h1><p>𠵱家86歲嘅香港首富李嘉誠又有「新玩具」，今次嘅主角係由美國科技公司Mark One製造嘅「神奇水杯」Vessyl，神奇之處係識得自動偵測杯中液體，通知用家入面嘅成份，糖粉、卡路里、脂肪等佔幾多，而連接咗智能手機之後，呢隻神奇水杯仲會提醒用家夠鐘飲水，保證大家每日吸收充足水份同營養。</p><p>售價772元　出年先有貨</p><p>Mark One係由李嘉誠嘅私人公司維港投資（Horizons Ventures），同埋美國風投基金Felicis Ventures聯合投資，總共集資300萬美元，即係大概2,300萬港元，但冇披露各佔比例。<br>創辦人李文卓（Justin Lee）話，飲品一向係最邪惡嘅致肥元凶，而「神奇水杯」就可以做減肥恩物。佢可以實時統計出每日、每周嘅液態卡路里攝取量，幫助瘦身一族控制飲嘢習慣。<br>而除咗卡路里，佢仲識得統計咖啡、茶、可樂等飲品嘅咖啡因含量，話畀用家知體內咖啡因水平會否偏高，繼而改善睡眠質素喎。<br>呢隻「神奇水杯」𠵱家賣係99美元，即係772港元，不過遲啲正式開售就會加價一倍，最快都要2015年初先有貨，但美中不足嘅係容量只得385毫升，只係大包紙盒飲品咁上下。不過Vessyl七月嘅第一批貨都好受歡迎，唔夠兩個鐘就賣晒，銷售額達100萬美元，照計即係已賣出約一萬隻。<br><br>李華華<br>mailto:LiWaWa@AppleDaily.com</p></body></html>