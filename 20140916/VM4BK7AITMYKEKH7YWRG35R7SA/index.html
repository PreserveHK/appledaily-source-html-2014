<html><header><meta charset="utf-8"><title>魚樂無窮：尋找下一隻冠忠巴士 - 唐牛</title></header><body><h1>魚樂無窮：尋找下一隻冠忠巴士<br> - 唐牛</h1><p>兩周前推介冠忠巴士（306），至今累積升幅五成，跑得快過貓巴士。公司未見有任何消息，已經炒到飛天，證明只要有業績有派息，再配合貨源歸邊（冠忠兩大股東持貨72%），要變提款機話都冇咁易。今日推介連達科技（889），有齊冠忠嘅特質，真係唔買都過嚟睇吓。</p><p>連達現金多　貨源乾</p><p>連達主要業務為設計、製造及銷售適用於電子消費產品、數據處理器及其他電子系統嘅磁性元件，專注高檔市場，產品用途high tech，包括航空、軍事、醫療設備、電訊及數據處理設備、科技設備等，入場門檻之高可想而知，過去三年盈利介乎3,000萬至4,000萬銀，反映其業務穩定性！睇番派息紀錄仲巴閉，2002年起無間斷派送，正宗食息一族至愛，最新息率接近3厘，絕不欺場。點解公司咁慷慨？原來手頭淨現金達4.4億銀，相當於市值八成，三個字︰現金牛！<br>主席兼大股東蕭保羅持股72%，再扣除部份基金持貨，街貨隨時得幾千萬股，仲乾過冠忠，連達要做其翻版，夠晒條件。<br>再諗遠啲，蕭保羅與妻子兼副主席徐惠美，分別73歲及68歲，過晒退休年齡，假如第二代未能成功接班，賣盤將會係唯一出路。公司扣除現金後市值僅得1億銀，同殼價差足九條街，股價落後程度令人咋舌。從任何一個角度出發，都有大炒嘅理據。係咁意用NAV價2.17元做目標，都要升25%，屆時同殼價依然有一大段距離。<br><br>唐牛<br> https://www.facebook.com/tongcow88 </p></body></html>