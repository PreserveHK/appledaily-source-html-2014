<html><header><meta charset="utf-8"><title>中環在線：港交所前推廣一哥　幫小賭王打工 - 李華華</title></header><body><h1>中環在線：<br>港交所前推廣一哥　幫小賭王打工 - 李華華</h1><p>港交所（388）前上市推廣部主管藍博文（Eric Landheer）2012年「被辭職」後，銷聲匿跡一段時間，原來佢選擇留喺香港，𠵱家幫緊「小賭王」何猷龍打工，喺凱升（102）做企業財務及投資者關係部董事。<br>藍博文做開推廣工作，曾喺NASDAQ OMX任職7年，係亞太區總負責人，主理上市推廣同埋發行人關係工作。佢喺港交所工作19個月，2012年9月離開，𠵱家去凱升都係做相類似嘅工作。藍博文令人最有印象嘅，係佢普通話相當流利。<br>至於凱升，何猷龍2011年入股呢間公司，後來將佢轉型，𠵱家係何猷龍進軍俄羅斯賭業嘅旗艦。凱升今年4月宣佈增持負責海參崴賭場度假村項目嘅項目公司股權，鞏固咗大股東地位，凱升隨後就喺市場抽水配合發展。睇嚟藍博文應該大有作為。</p><p>【我撐公投】網頁: <br> http://622popvote.appledaily.com  </p></body></html>