<html><header><meta charset="utf-8"><title>分千萬身家　獨力養子女黎瑞恩認離婚</title></header><body><h1>分千萬身家　獨力養子女<br>黎瑞恩認離婚</h1><p>一人有一個夢想，現年41歲黎瑞恩（小恩子）的夢想卻破滅了！02年嫁給金利來三少曾智明的她，婚後退出娛樂圈專心相夫教子，怎知今年初老公被爆在廣州包養小三，兩人傳陷婚變危機，一直封嘴的小恩子，終於親口承認搞離婚，現已進入司法程序，估計小恩子可分得千萬身家，她勇敢接受變單親媽媽的現實，獨力照顧兩子女長大成人！</p><p>昔日寶麗金小花黎瑞恩憑《一人有一個夢想》唱紅，於02年與拍拖6年的曾憲梓幼子曾智明結婚，嫁入豪門的小恩子洗盡鉛華做好人妻角色，還為曾家誕下一子一女開枝散葉，怎知，現年47歲的曾智明卻入花叢，於年初傳出在廣州包養小三逾兩年，對方比小恩子年輕約20年，婚變傳聞發生後，小恩子深居簡出，2月現身撐好友劉小慧的電視節目時，隱晦說：「適當時候會有交代。」</p><p>帶子女去英國</p><p>終於，適當時候到了，小恩子日前接受本報電話訪問，提及離婚時說：「過咗去我唔提，我展望將來，有司法程序搞緊。」問以後有甚麼打算？她說：「冇問題，做番我正常要做嘅嘢，好好照顧兩個小朋友，等佢哋長大成人。」有指曾智明自誇每月給一百萬贍養費，估計兩人離婚後，小恩子會分得8位數身家，問小恩子是否有能力照顧兩子女？她說：「有，但未諗到咁遠。家姐今年升初中，好感觸，見佢細細個到𠵱家中一，點解時間過得咁快，等佢再大少少，兩、三年後就帶佢同細佬一齊去英國讀書。」<br>問離婚是否承受好大打擊？她無奈說：「我真係唔識答呢個問題，梗係有㗎啦！要發生嘅發生咗，每日都要咁過，點解要唔開心？咁咪開心啲囉。」對於有傳她戀上已婚免稅店隱形富豪鄭應南，被好友車婉婉唱衰令姊妹情決裂，小恩子沒好氣說：「如果咁樣，我有200幾個第三者，我有八成朋友都係男人，每同一個朋友食飯都係第三者，我冇嘢好講，唔好搞咁多嘢，好好哋開開心心生活，將來嘢唔知，𠵱家幾十歲，唔通仲鬱鬱不歡咩，我唔答咁多嘢啦。」</p><p>義唱撐好姊妹</p><p>小恩子將全副精神照顧一對子女，無意復出，但就會義助好友個唱做嘉賓，本周日她才為草蜢演唱會任嘉賓，8月又將為唐韋琪的兒歌演唱會做嘉賓，她說：「我梗唔會復出，嗰晚同草蜢唱半首歌都攰到死，做乜都唔會馬虎，所以有少少壓力，我都驚俾人噓，佢啲女嘉賓陣容鼎盛，不過玩得好開心。」至於8月為唐韋琪兒歌演唱會跨刀，小恩子說：「我未入行已經識佢，之後大家入咗寶麗金，所以佢開聲話搵嘉賓，我話冇問題。」據知小恩子今次不收歌酬，有情有義，她說：「我話唔好畀我，有都捐咗去，冇乜所謂，我當幫朋友，大家都係家長，個個都結晒婚又有細路仔，佢寫嘅兒歌幾有意思，𠵱家啲兒歌唔知想寫乜。」<br>採訪：皓騫</p><p>【壹錘定音】星期一至五，早上8點開咪！<br> http://hammerout.hk <br><br>立即更新《蘋果動新聞》app<br> https://bitly.com/AppleDailyiOSApp <br> https://bitly.com/appledailyandroidapp  </p></body></html>