<html><header><meta charset="utf-8"><title>中環在線：鏞記第三代開店平民價賣燒鵝 - 李華華</title></header><body><h1>中環在線：鏞記第三代開店<br>平民價賣燒鵝 - 李華華</h1><p>燒鵝老字號鏞記經歷爭產風波後，第三代各自發展。已故嘅第二代掌舵人甘健成，佢二仔甘崇轅（Hardy）搵來鏞記老師傅坐鎮，喺灣仔新開「甘牌燒鵝」，新舖噚日試業。Hardy明顯唔想跟鏞記比較，講明各有各做，想有自己風格，會用適中價錢，午市吸寫字樓客，晚市做街坊生意。</p><p>午市套餐最平$62</p><p>甘牌燒鵝地方唔算大，一層地舖只有10張枱，驟眼睇，跟普通燒味店差唔多，只係裝修雅緻得多，門口招牌仲用紅紙遮住，7月3日先正式開業，噚日午市、晚市都座無虛席，主要係有唔少老朋友撐場。<br>根據餐牌，午市一個包小食、燒味飯嘅堂食套餐最平都係62元幾實惠，全隻燒鵝468元，半隻238元，比鏞記一隻燒鵝500元平。<br>本身都會親自入廚房嘅Hardy，唔肯比較自家燒鵝質素跟鏞記有乜分別，但佢講嘅「自己風格」，就係要用細舖特點令做嘢連貫啲，「廚房燒完即刻拎出嚟賣，新鮮啲又易控制品質，畀番多啲空間自己」。佢指「燒味呢啲嘢，做法都係大同小異，但食材調味就會揀好嘅」。</p><p>鏞記老師傅坐鎮</p><p>至於16歲已經喺鏞記打工嘅燒味師傅黃群生，亦都話細舖歸屬感大，過檔「做得開心啲」。<br>咁啱，Hardy大哥甘崇軒開嘅「甘飯館」廣東小炒，亦喺噚日試業。Hardy解釋，由於兩兄弟有自己諗法，所以不如各有各搞，「佢嗰種係可以坐耐啲傾多啲偈嘅，我就要快少少步伐嘅」。的確，新一代有自己嘅諗法，各自各精采都未定！<br><br>李華華<br>mailto:LiWaWa@AppleDaily.com</p><p>【我撐公投】網頁: <br> http://622popvote.appledaily.com  </p></body></html>