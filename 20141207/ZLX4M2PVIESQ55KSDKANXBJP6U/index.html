<html><header><meta charset="utf-8"><title>大棋局：2015大時代（完） - Mr. Tregunter</title></header><body><h1>大棋局：2015大時代（完） - Mr. Tregunter</h1><p>2015之所以係大時代，因為我哋正處於世界權力再平衡時期。重新審視一下現正進行及即將出現嘅事件：<br>─美元升值、加息預期形成，萬劍歸宗蓄勢待發；<br>─人民幣搶攤國際化，無論股市、經濟、政治，近期中國每一樣嘢都夾硬嚟，八百里加急；<br>─日圓以賭命形式貶值，向全世界頂爛市；<br>─歐盟籌備明年第一季QE，準備加入貨幣戰行列；<br>─美國、OPEC、俄羅斯石油混戰，用絞殺嘅方法睇吓邊個最先頂唔順；<br>─俄羅斯面臨如八十年代蘇聯覆亡困局，每日燒外滙，債務違約危機正在倒數。<br>其中最重要嘅，係人民幣國際化，因為人民幣國際化，就意味向二戰以來美國揸莊嘅國際貨幣體系挑戰。任何一個政府都會因為「Parkinson's Law」不斷作出無謂嘅擴充，美國坐上鑄幣稅莊家位後亦然，而維持呢種格局係需要巨量成本。所以美國騎虎難下，而人民幣國際化將直接衝擊呢個格局。</p><p>支付貨幣排名搶灘</p><p>至於人民幣國際化嘅衝擊力，可以從兩個角度去睇。<br>根據SWIFT（環球銀行金融電信協會）統計，全球二十大支付貨幣之中，人民幣過去影都冇，但截至今年9月，已經跳到上第七位（見圖）。人民幣由進入二十大開始就急速爬升，勢頭似乎大好，但此刻其實已達樽頸位。<br>二十大排名榜只需睇頭四個，第一位美國佔約四成，然後歐元三成、英鎊9%、日圓3%，四國加埋已超過八成，其地位幾乎係牢不可破。換句話，要插入前二十大再跳級容易，但要躋身四強好難。<br>但留意二十大支付貨幣中，港元亦排第九。假如將來港元同人民幣因某啲原因合併計算，就已經同日圓睇齊，甚至取而代之，可見香港之重要性。所以你會見久唔久有人出嚟唱港元應同人民幣掛鈎，唔係唔可以，係時候未到。<br>進入二十大，對手係經濟體較小嘅國家，但當逼入第四位，要再上，就意味要向頭三位直接爭佔有率。美國以抽天下之鑄幣稅維持其領導格局，所以呢方面，係唔會讓亦無可能讓。</p><p>下一步決戰紙黃金</p><p>如無推斷錯，中國下一步就係向紙黃金埋手。紙黃金唔係指一般非實金買賣，而係指一樣非常重要但非常少人提嘅野：IMF特別提款權（Special Drawing Rights,SDR）。<br>SDR 1969年面世，係一種記賬單位，亦係一種國際支付特殊手段。簡單地講，IMF分配SDR畀各國，當某國出現貿易逆差時，可以用SDR換其他成員國嘅外滙、自由兌換貨幣，再找數。所以SDR雖然唔係貨幣，但因其流通性及認受性，同黃金、自由兌換貨幣一樣，可以作為各國儲備。而且，對本國貨幣唔能夠自由兌換嘅國家而言，SDR顯得更加重要。<br>經過多年執位，SDR現時權重由四隻貨幣構成，分別係美元、歐元、英鎊、日圓。相信你已留意到，同前述SWIFT頭四位嘅國際支付貨幣排名如出一轍（見表）。<br>上述權重以每1 SDR計，即係話一個SDR，包含0.66美元、0.423歐元、0.111英鎊、12.1日圓。折換成美元的話，1個SDR就=1.456755美元。<br>SDR每五年執一次位，下一次係2016年1月1日。中國如果要正路地靠貿易、滬港通、發債去谷大人民幣使用量，隨時十年廿載都未掂。但SDR提供一個捷徑，假如人民幣可以逼入成為權重貨幣之一，人民幣無端端就會成為國際間自由兌換貨幣。<br>天下鑄幣稅莊家之位，任何一個國家都覬覦，差在你係接受現狀，定敢於挑戰成規。美國高唱眾國衰退時自己經濟復蘇，頁岩油多到準備出口，Petrodollar回流，萬劍歸宗；中國話自己股票牛市重臨，人民幣國際化遍地開花，有錢入嚟齊齊搵，乾坤大挪移。閼與之戰時廉頗、樂乘等趙國老將都認為地勢太過險狹，冇得打。惟獨趙奢力排眾議，認為狹路相逢，如兩鼠鬥於穴中，邊個大膽邊個贏。2015，就係狹路相逢嘅時代。（全文完）<br><br>Mr. Tregunter<br>註：作者為《地利根德閣》blogger，著作有《樓市撈底攻略》</p></body></html>