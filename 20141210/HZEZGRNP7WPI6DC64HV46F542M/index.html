<html><header><meta charset="utf-8"><title>隔牆有耳：你當我是龍蝦吧~狼太得到注意呀！ - 李八方</title></header><body><h1>隔牆有耳：你當我是龍蝦吧~<br>狼太得到注意呀！ - 李八方</h1><p>諗到聖誕節去ball，着咩衫搶鏡未呢？咪話八方唔賣大包益街坊，一套人形龍蝦裝，肯定激發大家齊齊為你唱支song，「你當我是龍蝦吧，誇張只因我很怕，似葉劉，似月娥的話，得到注意嗎？」嘩！係咪聽出耳油，「妖娘」三日呢？真係多得狼太大膽創新嘅衣着配搭，令大家喺呢段苦日子笑瞇瞇。<br>有人問我，我就會講，自從狼太上周六以一襲大紅套裝、配以一個紮馬霸氣動作登場，令大家領略到衣着品味嘅最高境界之後，「人形龍蝦」隨即喺各界四處遊走，「人潮內越文靜越變得不受理睬，自己要搞出意外」，相信連狼太本人，都估唔到搞出咁大意外。</p><p>配搭伊麵 網民like爆</p><p>龍蝦配伊麵底，是常識吧！無論係墊底抑或伴碟，都係最佳配搭令人好開胃，難怪當蝦look狼太獲伊健襯托，唔少網民都話好like；之不過，呢種到底係「胃口」抑或「畏口」呢？睇嚟八方無謂去深究，我涼薄到無奈，都無理由呼籲，有人來噴奶要記住帶袋啩？<br>若然講到無奈，唔知狼英見到夫人咁嘅打扮，着最閃的衫，做特首棵菜，會唔會都同網民有同樣嘅質疑：係咪「熟」過頭呢？當反佔中團體都大大聲聲話呀：是可忍、「熟」不可忍，面對狼太「熟」女如此，狼英唔知仲係咪可以，大快朵頤？<br>查實呀，狼太願意喺政改困局下扮隻蝦，落鑊豪大家，都算幾有心吖，至少令大家笑到wakaka。又或者佢明知自己喺政圈只係臨記一名，所以至放大來演吧，但很不安，怎去優雅？有此蝦look夫人，世上還讚頌梁特嗎？八方都唔知呀，只知道噚日人人哼住「你當我是龍蝦吧～」，多得梁柏堅將《浮誇》改詞做《龍蝦》。</p><p>【龍 蝦 （改編自《浮誇》）】</p><p>有人問我　我就會講　 <br>但是無人來 <br>我涼薄　到無奈　 <br>有話要講　得不到轉載 <br>我的底褲猶像樽蓋　<br>等被揭開 <br>衰佬卻像瞓棺材 <br>人潮內　越文靜　<br>越變得　不受理睬 <br>自己要搞出意外 <br><br>像大紅日急call <br>任何地方也像想拆大台 <br>着最閃的衫　做特首棵菜 <br>有人來噴奶要記住帶袋 <br><br>你當我是龍蝦吧　<br>誇張只因我很怕 <br>似葉劉　似月娥的話　<br>得到注意嗎 <br>其實我係臨記　<br>至放大來演吧 <br>很不安　怎去優雅 <br>世上還讚頌梁特嗎？ <br>識佢臭化　怎麼有話題 <br>扮隻蝦　落鑊豪大家</p><p>李八方<br>mailto:pf_lee@appledaily.com</p></body></html>