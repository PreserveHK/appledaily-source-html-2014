<html><header><meta charset="utf-8"><title>求愛Rocky冧掂靚版哨牙珍</title></header><body><h1>求愛Rocky冧掂靚版哨牙珍</h1><p>【大坑】唔知大家仲記唔記得幾位求愛男呢？好似阿佳就同盛女Mandy經節目認識撻着，𠵱家打得火熱，仲喺網上晒泳衣相。而喺節目中出現過嘅Whitney就冇同任何一位盛男搭上，反而同媽模Mia前夫莊家傑結婚，仲有埋BB準備喺馬年做媽咪。至於當日好出位嘅Rocky前日喺大坑出現，見佢同位十足電影《功夫》裏面嘅靚版哨牙珍，邊食分子雪糕邊傾偈，𠱁得「靚版哨牙珍」不時掩嘴笑，睇嚟Rocky好快成功媾到女，感情有着落。<br>前日約下晝4點幾，着住恤衫西褲嘅Rocky同靚版哨牙珍喺大坑嘆分子雪糕，佢哋坐喺門口位，不過只係見女方攞住雪糕，Rocky就冇份。雖然節目都播完一段時間，不過Rocky同靚版哨牙珍見到現場有人影相，反應都好敏感，即時望多幾眼，不過望咗一陣就繼續傾，果然夠投契。</p><p>公然吮手指</p><p>雖然Rocky冇食雪糕，不過佢陪住靚版哨牙珍邊食邊傾，佢睇嚟依然好開心，仲不時笑騎騎。至於靚版哨牙珍聽住Rocky講嘢，同樣面露冧爆嘅笑容，不過唔知係咪啲雪糕太好味，見女方竟然情不自禁吮手指，認真有欠衞生！難得佢喺Rocky面前都唔介意做呢啲動作，估計佢哋都已經好熟，絕對唔止普通朋友咁簡單囉。<br>採訪、攝影：唐寶妮</p><p>足本收睇《亂噏24》x 卓韻芝； 跟住有錢國偉陪你夜蒲！<br>周一至周五《亂噏24》約定你： http://bit.ly/appletalk24 </p></body></html>