<html><header><meta charset="utf-8"><title>求驗客手記：紅軍2015訪港還看康文署</title></header><body><h1>求驗客手記：紅軍2015訪港<br>還看康文署</h1><p>正爭取贏首個英超冠軍嘅利物浦，過去幾季都話有興趣季前嚟香港，香港足總主席梁孔德日前就話，紅軍早輪再同足總接洽，想喺下年暑期嚟踢季前熱身賽，但最終可唔可以成事，就要睇康文署肯唔肯延遲封閉大球場維修草地嘞。</p><p>下年4月封場修草</p><p>紅軍喺10/11球季開始由渣打銀行贊助，總公司喺香港嘅渣打，好想紅軍可以嚟香港見球迷，可惜過去幾年都係只聞樓梯響；上年渣打同紅軍續約至15/16球季，贊助商當然想「神奇隊長」謝拉特收山前，可以領軍再次訪港啦。梁孔德透露：「紅軍好有誠意，不過，康文署計劃2015年打完7人欖球賽後，4月就開始封場維修大球場草地。如果康文署唔肯推遲維修時間，紅軍就嚟唔到。」<br>雖然大球場草地喺上年英超亞洲賽變成大爛地成國際笑話，但草地經過初步修復後，草質明顯已經有好轉，上月嘅7欖喺雨中作賽，球場全無積水，證明草地經得起大雨考驗，稍後足總會向康文署提出延遲維修要求，希望可以帶到紅軍嚟港。</p><p>史達寧獲加薪續約</p><p>目前紅軍迷最關心係球隊可唔可以帶埋首隻英超獎盃嚟，據英媒報道，利物浦準備同周日喺榜首大戰率先射破曼城大門嘅史達寧續約。其實紅軍喺18個月前，先至同呢位英格蘭國腳續咗30,000鎊周薪新約到2017年，高層見佢越踢越成熟，短時間內加薪續約，都好正常啫。</p></body></html>