<html><header><meta charset="utf-8"><title>魚樂無窮：三凶兆乍現不得不防 - 唐牛</title></header><body><h1>魚樂無窮：三凶兆乍現不得不防 - 唐牛</h1><p>恒指昨日埋單跌132點，唔算重災，但係魚缸戰友好多都年初四咁嘅樣，無他，好多炒股都跌到一仆一碌，大市更乍現三大凶兆。<br>第一，龍頭股散水。舊年三大藍籌狀元︰騰訊（700）、銀娛（027）、金沙（1928），前兩者已經由高位插水兩成，傳統上已定性步入熊市，舊經濟股始終未全線復蘇，大市群龍無首，有危機！<br>第二，炒股無厘頭大跌。十大跌幅榜中，不乏熟口熟面細價股，包括中國家居（692）、21控股（1003）、鵬程亞洲（936）等，其中中國家居急插四成，成交億億聲，唔排除係孖展斬倉盤，弱市下隨時做成骨牌效應，慎防洗倉活動越演越烈。<br>第三，企業抽水活動頻頻。先有新鴻基地產（016）發紅利認股證及新世界（017）供股，再有和黃（013）減持屈臣氏股權，新近再嚟招商局（144）變相供股，再加上金山軟件（3888）發換股債，以上種種無不顯示公司們搵水心切。<br>老老實實，佢哋對環球經濟最新情況清楚過你同我，睇淡後市之心可想而知。</p><p>舊經濟股向惠理埋手</p><p>金手指揸旗嘅惠理集團（806），弱市下仍有好表現，皆因公司揀股有一手，尤以中資股為甚。<br>惠理集團噚日收報5元，升1.4%，10日、20日及250日線幾乎重叠，相信好快有突破，如果戰友唔知向邊隻舊經濟股埋手，惠理會係一個好選擇。<br><br>唐牛</p></body></html>