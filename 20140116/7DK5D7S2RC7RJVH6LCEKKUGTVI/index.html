<html><header><meta charset="utf-8"><title>炒友Blog：中藥破橫行區睇4元 - 邱古奇</title></header><body><h1>炒友Blog：中藥破橫行區睇4元 - 邱古奇</h1><p>港股昨日回升，恒指升110點，報22902，但高開低走再次受阻於23000關口，此關屢攻不破，令人擔心反彈動力不繼。恒指於22567至23067橫行已8日，如上破不成，恐要試底。<br>內地A股始終彈唔起，升一日又跌過，人人話上證指數2000點係鐵底，小邱懷疑講此話者自己都未必十足相信，過去A股鐵底何其多，結果一一跌破，除了齊頭數外，2000點無甚特別，即使跌破亦不會天崩地裂。<br>A股頹勢原因眾多，中證監針對胡亂圈錢，保障投資者，若能做到，長遠而言應可挽回投資者信心，但此乃遠水，冇兩三年難見成效。A股不振的另一個原因是水緊，願意入市的資金本已不算太多，仲要重啟IPO，個市好難唔跌。<br>內地M2增速由去年11月的14.2%放緩至12月份的13.6%，低於市場預期，而新增人民幣貸款從11月的6,246億元降至4,825億元，均指向一個事實，就是人行繼續執行中性偏緊的貨幣政策。胡溫時代放水手太鬆，現在逐步收回過多流動性，方向正確，但就難免要去槓桿化，不只打擊股市，實體經濟也受影響。<br>野村就估計在貨幣政策偏緊下，中國今年頭兩季GDP增長可能會降至7.5%和7.1%。小邱想補多一句，人民幣升完又升，不愧是強國貨幣，可惜苦了出口商，GDP好難不放慢腳步。<br>日前推介的華能（902），這兩日做緊後抽，昨日出番支陽燭，等爆上。有時對股票係要有多少耐性，好似隻國電科環（1296），推介後悶咗兩日至識升。</p><p>收購活動料陸續有來</p><p>中國中藥（570）昨有異動，升逾4%，報3.50元，股價最近兩個多月在3至3.50元橫行，看來已升火待發。<br>中國中藥前身是盈天醫藥，去年被國藥集團收歸旗下改名，並成功收購同濟堂，可謂脫胎換骨。前身盈天以開發呼吸及鼻部用藥、心腦血管藥及風濕骨傷藥為主，而同濟堂則以骨科中藥著名，通過收購，中國中藥可快速進軍骨科藥物市場。<br>國藥集團控股中國中藥，顯然是要將之打造成旗下的中藥平台，估計日後會陸續有收購進行，而每宗收購都會成為股價上升催化劑。<br>中國中藥昨升至橫行區頂，20日線今日將升破50日線，發出黃金交叉訊號，MACD牛差距擴大，料可破關升向4元，可於現價買入，跌破3.35元止蝕。<br><br>邱古奇<br>本欄逢周二、四、五刊出</p></body></html>