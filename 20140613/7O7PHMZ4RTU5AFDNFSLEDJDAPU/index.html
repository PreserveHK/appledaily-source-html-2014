<html><header><meta charset="utf-8"><title>森巴嘉年華：A貨細哨踩場美斯笑晒巨鵰</title></header><body><h1>森巴嘉年華：A貨細哨踩場<br>美斯笑晒巨鵰</h1><p>「細哨」去咗阿根廷陣營探班？咪儍啦，呢個「細哨」唔係真嗰個巴西中場朗拿甸奴，只係A貨嚟，係由球迷扮㗎咋。雖則佢好快就俾在場保安夾走，但成功埋到美斯身，仲同對方有講有笑㖭。話時話，美斯份人真係好隨便，乜都無所謂，否則都唔會公然喺練習場整條波褲，露底晒巨鵰啦！</p><p>球迷亂闖阿根廷軍營</p><p>下個禮拜日會喺F組分組賽對波斯尼亞嘅阿根廷，禮拜三進行咗課夜練，但有神秘嘉賓嚟踩場。美斯同隊友練練吓波嘅時候，有十幾個球迷衝入場，其中一個紅色底白橫間Tee嘅男粉絲仲走到美斯面前，跪低幫佢擦波砵；而美斯亦好玩得，用右手摸番個粉絲個頭，之後仲同佢嚟個深情擁抱，兼且除咗件練習衫送埋畀佢㖭。<br>除咗呢個紅Tee粉絲，有一個打扮成細哨咁樣嘅男粉絲亦成功埋到美斯身，雖則冇得同美斯抱抱，同埋攞到紀念品，不過就同美斯有講有笑，美斯亦表現得好開心。之後呢個A貨細哨俾現場保安帶走，但都係笑住咁走，咁梗係啦，可以同美斯呢啲世界級球星近距離接觸兼傾埋偈，仲唔開心過中頭獎咩。<br>講開美斯，禮拜三日頭呢位巴塞隆拿球星隨阿根廷進行閉門練習時，唔知佢條褲有乜事，搞到佢要除低再着過，但咁就出事啦，俾埋伏喺附近嘅記者影到佢露三角底底兼晒巨鵰。估唔到佢人仔細細，原來咁好「本錢」，唔怪得之前拍過底褲廣告。唔知當時企喺佢身邊嘅教練沙比拿同隊友加雷，會唔會羨慕又妒忌呢？<br></p><p>基斯普：奪冠即飛走</p><p>另外，今屆世盃喺巴西舉行，話晒阿根廷同巴西都係身處南美洲，可以話有半個主場之利。但阿根廷名宿基斯普就提醒班國腳，如果佢哋真係喺巴西贏咗世界盃，就要嗱嗱臨鬆人。佢話：「若然阿根廷喺巴西贏到世界盃，我建議佢哋最好立即坐直升機走人，否則隨時連命仔都保唔住，分分鐘俾巴西球迷殺死。」巴西同阿根廷係世仇，如果阿根廷真係喺巴西地頭捧盃，真係暴動都有份。</p><p>識睇　一定睇蘋果嘅足動世盃：<br> http://worldcup2014.appledaily.com/  </p></body></html>