<html><header><meta charset="utf-8"><title>情陷夜中環：識做 - 葉朗程</title></header><body><h1>情陷夜中環：識做 - 葉朗程</h1><p>未入正題前，先推介一本書，是營銷界紅人徐緣的作品，書名《型銷》。<br>書，我都有出。論書名，葉朗程的《炫耀》和徐緣的《型銷》不相伯仲。論內容，我冇輸，因為《型銷》太好看，《炫耀》連比較的資格都沒有。話雖如此，就算我們遇到一部優質的作品，是不代表一定要買的。應否買一本書，視乎悟性。很多優秀的書，需要讀者有很高的悟性，如果悟性低，會睇唔明，買回來又是得個「擺」字。從這個角度看，徐緣的《型銷》是一部很特別的作品。看《型銷》，悟性高會有悟性高的領會，悟性低會有悟性低的樂趣。我是「悟性中」，看畢後的結論，是一點領會，樂趣無窮。<br>就憑這一點領會，我要在這裏拋一拋書包，扮一扮徐緣，談一談marketing。<br>近日的惠康廣告，我覺得主題是「愛是永恒」，找來胡楓和羅蘭飾演老夫老妻，兩句容易上口的對白，說到街知巷聞。羅蘭對胡楓說：「咁多年，你都仲係咁百厭。」胡楓先是一個招牌鬼馬笑容，然後口花花回一句：「你夠係咁多年，都百看不厭囉。」羅蘭說：「我要攬。」胡楓遵命，立刻從後來個熊抱。羅蘭沒好氣的說：「我要購物籃呀。」<br></p><p>行走江湖　要market自己</p><p>同一個廣告，同一個場景，同一句對白，若找來炙手可熱的藝人，如林峯和鍾嘉欣，反而不能成事，你知唔知點解？翻開《型銷》的第47頁，可找到答案。「老餅明星一般較為大眾化，於娛樂圈的多年打滾，令他們可以被廣泛市民所接受，其親和力亦遠高於年輕一代的偶像。」那當然，找胡楓棄林峯也可以是個budget的考慮。 <br>徐緣說︰「在資源限制下力求卓越，以積極心態貫徹價值創造」，就是marketing高手。說這麼多，我就是要強調marketing重要性。就算你不是做marketing，你都要懂得marketing，因我們每完成一件工作、每說一句話、每下一個決定，其實都是marketing，而我們market的，就是自己。 <br>數數手指，是十年前的事。正式投身社會的一天，媽給我弄個豐富早餐，還記得那是碗她從來不鼓勵人吃的出前一丁。第一天上班，心情是緊張和興奮，沒太大胃口，但媽煮得太棒，麵質軟得來彈牙，我把麵吃完，也把湯喝完。 「味精湯冇益㗎。」媽說。未飲過咁甜嘅味精湯，我說。「甜？」媽問。你煮，一定甜。媽沒好氣笑出來，我動身準備上班。臨出門，媽給我開工利是。100蚊唔要㗎，我說。「呢啲係意頭，唔好咁市儈，10蚊都要袋住。」接過利是，利是封厚厚的，肯定唔只10蚊。就這樣，袋好利是上班去。 <br>上班第一頓午飯，因很多同事都不在公司，只有我和當時的老闆一起吃，是個女的。吃完頭盤，咖啡未到，老闆去洗手間。呆坐之際，想起媽給的利是，從袋口拿出來，銀碼終於揭曉，是三張金牛。嘩，給爸知道，又會說縱壞我。 <br></p><p>正要把錢袋好，發現內有乾坤。至今仍清晰記得，是一張淺綠色的小字條。13個字，寫得端莊秀麗，一看便知是媽寫的。由左至右，從上而下，一行一句：「出來社會，未學做事，要先學做人。」一句老土的叮嚀，代表着一份「長憂九十九」的愛。葉朗程自小被寵壞，有時目中無人，母親的擔憂絕對justified。 <br>識做人，說穿了，就是market自己。套徐緣所說，即是種personal branding，「將自己視為一個品牌，有系統地管理與包裝」。講係咁講，但做人真有得學嗎？Well，基本的，還可以學。見到個女人肥咗就話佢精神咗，見到佢殘咗就話佢瘦咗，嫁得出就話羨慕佢幸福，嫁唔出就話「你眼角高箒」，諸如此類的，是最基本的「識做人」，也是最低層次的。<br>更高層次的「識做」，唔係得把口咁簡單，三言兩語很難交代箇中精髓。我嘗試用一個簡單故事，去透視「識做」的最高境界。故事的主角，是阿誠。一睇個名就知佢個人幾踏實，所以那時候連阿誠自己都沒有想到，今天他是超人。<br>話說，當年阿誠只是一個十幾歲的𡃁仔，還未開設他的塑膠花廠，但已經非常勤力和盡責，每個月交的數，有多冇少，是公司的王牌sales。條數做得靚，commission自然高。某個月，阿誠知道自己的commission，超越自己的直屬上司，於是他私底下向大老闆提出一個難以置信的要求。<br></p><p>甘願蝕底　總有出頭天</p><p>「今個月嘅佣金，可唔可以唔畀足，稍為少過我上司得唔得？」阿誠問。你冇睇錯，阿誠向上司要求減人工，我相信他是香港開埠以來第一個和最後一個要求減人工的打工仔。阿誠提出的要求，當然不是要為公司慳錢，而是他不想自己的鋒芒蓋過自己的上司。由此可見，是龍是蟲，一早整定。只是一名十幾歲的𡃁仔，阿誠已經識做到甘願蝕底，他成為我們今天的誠哥，no one should be surprised。 <br>比起誠哥，我的「識做」，當然是一個超級低層次，但比上不足，比下絕對綽綽有餘。識我嘅朋友都知道，我最憎的動作，就是別人在我面前「扮要爭請食飯」。「扮爭請」唔緊要，點解有人次次都可以爭輸？<br>是日，我跟恩師蔡東豪在圓方的Joia午膳。師傅舉手叫埋單，侍應走過來說張單已經畀我埋咗，因為我早到15分鐘，一早畀定 credit card佢哋。埋單，是一個簡單到不得了的動作，有心爭，就算兩隻手打晒石膏都會爭得贏。<br>雖然識做和虛偽只有一線之差，但真情與假意，睇唔出嗰個肯定白癡。<br><br>葉朗程</p></body></html>