<html><header><meta charset="utf-8"><title>大棋局：2015大時代（二） - Mr. Tregunter</title></header><body><h1>大棋局：2015大時代（二） - Mr. Tregunter</h1><p>執筆之時，紐約棉花破五年底，每磅61.4美分，幾乎跌返去QE前價格。睇住棉花口價係咁碌，耶倫𠵱家最擔心嘅相信係，如果QE退場同加息會影響資產價，呢幾年就白做。<br>事實上，伯南克就曾經中伏。2008年10月聯儲局推出超額存款準備金利率（Interest Rate on Excess Reserves，IOER），旨在QE時控制市場上嘅游資，聯儲局自己都驚印錢太多會搞出惡性通脹。IOER顧名思義即係銀行將多餘嘅錢泊係央行戶口時所得嘅利息，調高等同收緊銀根。<br>伯南克當時以為有計，出一招可以有兩個效果。事關IOER理論上亦會等同市場短期拆借息口下限，因為當存錢入央行都有0.25厘又冇乜風險時，銀行梗係唔肯用平過呢口價借錢出街。但事實證明伯南克中伏，聯邦基金有效利率一直係IOER之下，所謂下限變左封頂。</p><p>耶倫大玩凌波微步</p><p>點解會咁？伯南克計漏一條數。<br>QE係聯儲局買債，畀錢持債者。幾年過去，各大銀行同金融機構都錢太多，有錢冇碇使就泊係央行收息，結果單係呢筆錢已經有2.7萬億美元。<br>但呢個着數要銀行先有，非存款機構如兩房、Money Market Fund等唔可以咁樣賺息，就會將QE所得到嘅錢以低過IOER口價借出街，結果令現實嘅息口比IOER為低。講白啲，就係聯儲局息口睇場個位畀人搶咗去。<br>咁梗係唔得，聯邦基金利率分為目標利率同有效利率，目標利率指聯儲局希望達到嘅息口，有效利率指市場上實際行緊咩息口。過去聯儲局會用各種公開市場操作去調控息口，如果話聯儲局做完都控制唔到，咁好大鑊，所以明年開始耶倫會兩招一齊出。<br>第一係IOER。既然現實上IOER已變成市場上短期拆借息口嘅頂，不如順水進舟，就將其作為封頂，估計稍後聯儲局會將聯邦基金利率區間上限訂為同IOER一樣。<br>第二係ON RRP。隔夜逆回購（Overnight Reverse Repurchase Agreement，ON RRP）簡單嚟講即係將QE調轉做，只不過時期短同規模細。逆回購意思係聯儲局畀債金融機構，金融機構借錢畀聯儲局，到期後再交換。美國逆回購係收水而內地逆回購係放水，因為兩者角度唔同，美國從銀行角度睇，內地從央行角度睇。<br>由於回購協議要抵押品，而抵押品美國國債被視為無風險，所以逆回購嘅息口等同最低拆借利率，ON RRP打出嗰口息會成為benchmark，作為聯邦基金利率下限，即墊底。<br>可以見到，耶倫其實喺到玩緊凌波微步。曹植《洛神賦》寫伏妃「凌波微步，羅襪生塵」，「凌」即「係上面」意思，伏妃係水波上面慢慢行，靚襪下面泛起漣漪好似揚起塵咁。IOER同ON RRP一頂一底鎖價，加息步伐飄住嚟咁微步而行，水波不興，衝擊就細。<br>美國退市同加息慎之又慎，其實反映心中無底，自己對所謂經濟復蘇都冇十分把握，怕稍有失誤就陷入二次衰退。其他國家唔係儍，過去幾十年硬食美國鑄幣稅，見你𠵱家關鍵時刻，當然係搶灘最好時候，中國就將部署多年嘅人民幣國際化在呢段時期搶攻。</p><p>美國有凌波微步，中國都有乾坤大挪移。（待續）</p><p>Mr. Tregunter<br>註：作者為《地利根德閣》blogger，著作有《樓市撈底攻略》</p></body></html>