<html><header><meta charset="utf-8"><title>隔牆有耳：門常開canteen最後一日爆大鑊政府睇錢唔理質素 - 李八方</title></header><body><h1>隔牆有耳：門常開canteen最後一日爆大鑊<br>政府睇錢唔理質素 - 李八方</h1><p>政總飯堂噚日下晝4點正式結束營業，雖然餐廳三年合約蝕足三年，但班員工噚日食「散水飯」時，都話好唔捨得。</p><p>蝕足三年 「畀心機做都冇用」</p><p>有員工投訴，對政府今次「食完即飛」感到好唔開心，話餐廳過去一直盡心盡力提供服務，食物從無將貨就價，但係就不獲續約，批評政府做法好唔公平，「政府擺明呃我哋，畀個陷阱跣我哋」。<br>餐廳負責人李先生同八方講，雖然餐廳三年嚟一直未回本，但獲唔少官員欣賞，不滿政府招標只睇「價高者得」，唔理餐廳過去服務質素，實際想逼人將貨就價，慨嘆「原來放幾多心機做都係冇用」，「我之前對住行政署長都咁講，咁嘅制度，係咪預咗人哋畀垃圾你哋食，三年約內賺到盡就走人？」據聞行政署長耍晒太極，話負責管理餐廳同決定批出標書，係兩個唔同部門負責，所以餐廳冇得續約都冇計！</p><p>李先生又指，其實餐廳唔比立法會餐廳差，唔少官員捧場，特別多人讚嘅係奶茶。有員工就透露，狼振英、鬍鬚曾、吳得掂、黎棟國、蘇錦樑等，平日都經常幫襯。八方就曾經同鬍鬚曾喺度食飯，佢都話啲嘢真係唔錯，特別係啲叉燒，原來噚日晨早無視學生約見訴求的狼英，就趁餐廳執笠前，叫司機朝早幫佢買外賣食，吳得掂更一日內幫襯兩次，難怪李先生亦苦笑話：「呢幾日係有史以嚟最好生意。」</p><p>李八方<br><br>mailto:pf_lee@appledaily.com</p></body></html>