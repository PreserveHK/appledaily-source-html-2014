<html><header><meta charset="utf-8"><title>感激鍾景輝提攜</title></header><body><h1>感激鍾景輝提攜</h1><p>《大內群英》的雍正、《太極張三豐》的張三豐、《流氓大亨》的方謹昌、《陸小鳳之鳳舞九天》的陸小鳳及《成吉思汗》的鐵木真，都是萬子喜愛的電視角色。由77年入行時一張白紙，變成80年代電視呼風喚雨的大哥大，萬子全憑「多睇多做」。<br>萬子說：「樣樣事情都係工多藝熟，當年恩師（鍾景輝）畀機會，訓練班一出嚟就做主角，好多機會同前輩演出，好似十四叔（張瑛）、鮑漢琳，嗰啲全部非常極品，成日睇啲老演員演戲，喺佢哋身上有得益。」萬子愛睇電影，瘋狂程度可以同一部戲一日連睇三次。<br>90年代萬子忽然跑到內地做生意，以自己英文名Alexman創立服裝品牌，賺過大錢，也蝕到入肉，由高峯期60多個服裝銷售點減到3個，蝕了1,600萬元身家；直至去年，萬子終決定放手：「我由舊年開始全部唔做，因為好艱難，啲零售俾網購打擊，冇錢賺，惟有唔做結束。」搵夠？萬子說：「唔係搵夠，𠵱家最緊要係一家人齊齊整整，平平安安。」</p></body></html>