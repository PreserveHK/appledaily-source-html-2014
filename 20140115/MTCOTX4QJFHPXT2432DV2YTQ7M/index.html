<html><header><meta charset="utf-8"><title>馮仁昭四圍超：女星走光貿發局知衰蠱惑的鏡被封 - 馮仁昭</title></header><body><h1>馮仁昭四圍超：女星走光貿發局知衰<br>蠱惑的鏡被封 - 馮仁昭</h1><p>香港貿發局一連四日喺灣仔會展舉行香港時裝節，前晚喺會展新翼大會堂搞咗個華麗秀，可惜佈景板底下嘅「蠱惑的鏡」搞到唔少女星都走光，性感嘅江若琳仲被反映到疑似衞生巾，認真慘情。<br>噚日事發後一日，貿發局已作出行動，搵塊紅紙封咗呢塊「蠱惑的鏡」，貿發局傳媒及公共關係事務部經理鄭先生回應話：「知道大家關心呢件事，都會盡快作出行動。」有冇收過女藝人投訴？佢話唔方便透露。</p><p>潘楚穎着長裙</p><p>香港青年時裝設計家創作表演賽，下午喺封咗紙嘅「蠱惑的鏡」舉行，但都冇用嚟做佈景板，為活動擔任評判嘅潘楚穎，着住條黑色長裙，佢話：「我唔知（走光事件），唔係因為咁而着長裙，外面得十度。」至於會唔會覺得貿發局呢個佈置有問題？佢話：「我諗佢冇諗得咁遠。」<br>晚上喺同一場地緊接搞騷嘅I.T，發言人接受訪問時就話已經同大會溝通好，唔會畀同樣事情發生。<br>撰文：馮仁昭</p><p><br>戲裡戲外，話題最強，立即收睇《動戲場》:<br> http://hk.movies.nextmedia.com/extra/list/  </p></body></html>