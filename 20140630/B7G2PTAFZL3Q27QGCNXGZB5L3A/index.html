<html><header><meta charset="utf-8"><title>中環在線：黃國英爆料藺常念叫$15沽騰訊 - 李華華</title></header><body><h1>中環在線：<br>黃國英爆料<br>藺常念叫$15沽騰訊 - 李華華</h1><p>豐盛金融資產管理董事黃國英（Alex）前晚喺灣仔伊館，完成第三年搞嘅talk show《十倍奉還》，今年內容笑位少咗，但開三面台2,000個位坐到九成半人，反應比舊年熱烈。講過戒講行家嘅Alex最終都係忍唔住口，再擺同行上台做笑料，另外預告明年唞唞唔再開壇，2016年先再諗。</p><p>指周凱旋買fb唔鍾意share</p><p>Alex前晚talk show爆料，指有朋友10蚊買騰訊（700），但錯信股評人藺常念，喺15蚊沽咗，搞到現時要「常常唸」；又指胡孟青成日叫散戶小心大鱷有靠嚇之嫌。佢連超人嘅紅顏知己周凱旋都唔放過，話佢入股facebook，反而唔鍾意share，如果佢將維港投資所投資嘅項目注入Tom集團（2383），Tom仔一早翻生咁話。<br>至於每年例牌嘅投資心水，Alex今年揀晒美股，再提Tesla，睇好fb、SolarCity、迪士尼同時代華納，後備先有港股，如友邦（1299）、港交所（388）、領匯（823）。佢舊年首選嘅Tesla、騰訊同迪士尼，過去一年分別升1.2倍、1倍同超過三成。</p><p>【7.1上街】 自己政府自己揀，直播7.1大遊行:<br> http://71.appledaily.com/  </p></body></html>