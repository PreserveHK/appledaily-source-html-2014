<html><header><meta charset="utf-8"><title>異動空間：發掘染紅潛力股 - 魏力</title></header><body><h1>異動空間：發掘染紅潛力股 - 魏力</h1><p>紅色資本進駐令長年低迷的新傳媒（708）飆升10倍，要發掘下一隻多做功課亦要加點想像力，大同機械（118）近日股價爆上，突破三年橫行區，成交澎湃，直覺有料到！<br>公司市值5.7億銀，齋殼都值呢個價，何況NAV達2.07元，現價四折有找；現金及存款共6.4億元，較市值更多！股價近年低迷，主因機械業務不穩經常見紅，要釋放資產價值最直接當然係賣，去年出售聯營漢橋機器廠賺咗2億銀，已佔市值四成。由此推斷，聰明錢進駐或與潛在賣產有關。<br>公司主席鄧燾已65歲，或為退休部署，其子鄧愚是否願意接棒亦未可料，如今殼價值千金，賣盤潛力不容抹煞。第二大股東係華潤集團，持股近24%，如斟掂買埋大股東嗰42.66%，即可入主揸fit。還記得華潤微電子嗎？呢隻晶片生產商，華潤集團2011年將其私有化，皆因當年行業不景，私有化有着數。如今行業好轉，重新注入上市公司，集資擴產合情合理，真係扑中就不得了！當諗多咗，但華潤系重組如火如荼，如能獲注一兩件好嘢已足夠大翻身，走勢突破後前面一望無際，睇幾多？問莊家吧！<br><br>魏力<br> http://www.facebook.com/2012jason </p></body></html>