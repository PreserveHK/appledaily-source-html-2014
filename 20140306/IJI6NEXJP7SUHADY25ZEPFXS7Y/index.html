<html><header><meta charset="utf-8"><title>【七筆思議】鄒四的夢幻之旅：力皇 - 鄒凱光</title></header><body><h1>【七筆思議】<br>鄒四的夢幻之旅：力皇 - 鄒凱光</h1><p>正如郭子健所講，從前的我是好難睇得人順眼，所以一個不修邊幅，幾日唔沖涼是基本，到人家中會脫去牛仔褲，而內裏竟然穿着長睡褲，吃東西又狼吞虎嚥，不開聲時像智障，一開聲就肯定是精神病患者的廢青，我一開始不喜歡是合情合理的，但正如郭子健所講，從前的我是圍牆高築，所以一個肯有耐性在圍牆外苦等，在適當時候會送上慰問好青年，我對他有好感就更合情理！<br>郭子健是會定時定候打電話來問候我的人，有一次他又來電，問候之餘口若懸河說了一個故事給我聽，然後問我如何，我答「不如我借間屋畀你寫呢個劇本出來！」，然後郭子健一寫就寫了三個月，但那劇本最後還是沒有開拍，我回收間屋發現比之前更光潔！往後有段日子我跟他走得好近，我開始發現他彈得一手好結他，歌技好過好多男歌手，寫東西細緻感人，做事一絲不苟！雖然他跟我的喜好是完全相反，但無論你怎樣不喜歡他，你都不得不佩服他！還有是你會肯定郭子健是深不可測，估佢唔到！<br>拍完西遊記之後，郭子健瘦了兩個碼，滋油淡定坐在我天台，一口氣把整個拍西遊記的過程，繪形繪聲的呈現眼前，在三個多小時裏，我聽得最多的一句是「真係學到嘢！」，他竟然可以半點怨氣也沒有，所以就算他有些處理我是不大認同，但我都不得不佩服他！</p><p>「我幾日冇沖涼」</p><p>有一個晚上，郭子健又跟我傾訴沉重的工作量，我跟他說「由第一日識你，我就認為你先係『力皇』！喜歡你一定夠力做！」，郭子健感謝完我鼓勵之後，我問他可否幫Talk騷拍ＭＶ，他一口就應承了！後來他約我到他家……樓下看Final Cut，我發現好看的不只是個ＭＶ，還有他一身斯文書生的打扮，我跟他打趣道「終於唔着睡衣見人！」，我一笑「我幾日冇瞓，冇沖涼，冇換過衫！」郭子健其實是沒有變過，都係估佢唔到！<br>早前得知他家中出了「百思不得其解」的事，而出事當日他就獲得金像獎「最佳導演」提名，我思量了很久，就算不「恭喜」，也應該發個短訊慰問，他的回覆是「我ＯＫ！明天的專欄寫關於你，記住睇呀！」，我最後輕輕地回覆「要幫手就出聲。」，終於過了不夠一星期他緊張地找我幫手「不好意思，新戲有個角色好想你來演，但係budget有限，又要出埠……」，「我真係估你唔到！」，去到拍攝現場，我少有地跟他來個擁抱，我感覺到他很累，我心裏暗嘆「最強壯的鐵漢也有力弱時！」，但拍攝不久後，他突然彈起身，像獅吼般狂叫「拍得未？再唔拍……拍唔晒呀！」，郭子健依然是估佢唔到，做事一絲不苟到達瘋癲程度的「力皇」，就算你並不認同，你都不得不佩服他！</p><p>【鄒四的夢幻之旅】<br>撰文：鄒凱光<br><br>集編劇、導演、演員、主持於一身的中年漢，有着男人的浪漫。<br><br>本欄逢周四刊登</p></body></html>