<html><header><meta charset="utf-8"><title>魚樂無窮：A股懶人包首選3188 - 唐牛</title></header><body><h1>魚樂無窮：A股懶人包首選3188 - 唐牛</h1><p>今個星期華麗轉身，連環推中資股，靚中三重彩︰銀河證券（6881）曾升穿9蚊，首個目標已達，戰友可斬邊留邊，光大孖寶撻着引擎，霸氣十足。食髓知味，今日推介A股ETF華夏滬深300（3188），希望中埋四連環，首個目標40蚊！</p><p>冇蟹貨更好炒</p><p>本港上市A股ETF，有三隻屬主流，除華夏滬深300外，仲有安碩A50（2823）及南方A50（2822）。安碩A50並非實物ETF，只是靠衍生工具追蹤A股表現，有跟唔足風險，先剔走佢。餘下華夏滬深300同南方A50屬實物ETF，前者追蹤滬深300指數，後者追蹤富時中國A50指數。睇番持股，兩者頭三重倉股不約而同為平保A股、招行A股及民行A股，比較意義不大。睇股價較NAV折讓幅度，截至本周一，華夏滬深300折讓1.7%，南方A50折讓2.2%，不相伯仲。<br>最後分出勝負嘅，係股價走勢，華夏滬深300噚日創上市新高，零蟹貨，炒起上嚟更得心應手，相反南方A50與高位仍有5%距離，阻力較大。有人可能會話，推介A股ETF，同叫人買滙控（005）有乜分別？但當你發現A股炒到飛沙劈石，但散戶至愛嘅四大內銀只得奀豬升幅（最叻嘅中行（3988）升4%），就會明白A股ETF其實好kawaii！<br><br>唐牛<br> https://www.facebook.com/tongcow88 </p></body></html>