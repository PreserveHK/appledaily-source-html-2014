<html><header><meta charset="utf-8"><title>中環在線：80後banker離職幫細路 - 李華華</title></header><body><h1>中環在線：80後banker離職幫細路 - 李華華</h1><p>除咗資深賓架，香港亦有一班80後投行精英，自掏腰包成立非牟利團體「希望階梯（Finance For Hope）」，向基層兒童灌輸理財知識。兩個創辦人曾嘉汶（Carmen）、閰培（Margaret）更放棄瑞銀（UBS）嘅高薪工作，希望身體力行，藉此改善外界普遍對金融人士嘅負面形象，仲同東華三院、香港樂童行、成長希望基金、六間位於新界嘅中學合作，合作舉辦理財工作坊。<br>Carmen老公、英資投行任職副總裁嘅王立（Kevin）承認，自08年金融海嘯之後，賓架畀外界嘅形象比較負面，所以會全力支持Carmen嘅決定，自己喺「希望階梯」會擔任顧問、義工工作。佢覺得基層兒童比其他團體更有需要汲取理財知識，仲話身邊好多投行朋友已響應義工活動，好肯抽時間去唔同學校、地區舉辦理財知識工作坊。<br>而佢哋最有創意嘅橋，係喺各大投行擺放由小朋友設計嘅豬仔錢罌，等同事可以將零錢放入去，之後再喺工作坊將錢罌送畀成功達標儲錢嘅小朋友。Carmen話，𠵱家雖然只係大約有20個錢罌，但目標係要今年內喺各投行擺放100個錢罌喎。</p></body></html>