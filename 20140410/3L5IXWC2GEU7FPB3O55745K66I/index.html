<html><header><meta charset="utf-8"><title>必要的沉默MK版 - 曾志豪</title></header><body><h1>必要的沉默MK版 - 曾志豪</h1><p>「今天發生了一件事情，當時我曾經想力陳己見，最後選擇了沉默。我認為沉默是必要的。」<br>MK版：今天在街邊見有條女high大咗，衣衫不整，我行埋去想扶佢，佢突然攬住我話：你係咪Peter仔！我好掛住你Peter仔！當時我曾經想力陳己見，話俾佢聽「小姐你認錯人，同埋呢個年代唔會有人再叫Peter仔」，但由於俾我瞄到佢嘅事業線真係深不可測，最後我選擇了沉默。我認為沉默是必要的。<br>由於事出突然，我地嘅歡愉毫無防備，我本來想話去七仔買，但由於醒起銀包已經無晒錢，同埋最近嗰間七仔好似都要去到街口，最後我選擇了沉默。我認為沉默是必要的。<br>我事後煙食完就走，佢仲以為係嗰個Peter同佢開心。然後有一日我又經過旺角，見到呢條女當街怒摑條仔28巴，條仔跪喺度不斷話「無啊無啊唔係我啊」，條女就大叫「搞大我個肚你唔認數」， 條仔俾佢摑到血都標晒出嚟，當時我曾經想力陳己見，但由於我自己條女就喺我隔籬拖實我隻手，最後我選擇了沉默。我認為沉默是必要的。<br>正當我諗住同條女走之際，一架黑色賓特利加長夢幻版房車駛過，有個司機走咗落嚟，對住MK妹講：「小姐，你返屋企啦，老爺話原諒你啦，仲話廣東道是但俾兩個鋪位你同埋BB個老豆收租喎。」<br>跪喺度嘅MK仔一個鯉魚反身，大聲話：「一人做事一人當，個BB我有份！我就同你一齊返去見外父啦！」<br>MK仔MK妹兩個人攬埋一嚿喊餐死，途人影相簇擁歡呼；當時我曾經想力陳己見，但我最後選擇了沉默……如果我唔係之前咁多個環節都沉默，最後我駛乜只能沉默！</p></body></html>