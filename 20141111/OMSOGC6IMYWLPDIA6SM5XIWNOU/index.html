<html><header><meta charset="utf-8"><title>中環在線：徐立之做恒隆獨董 - 李華華</title></header><body><h1>中環在線：徐立之做恒隆獨董 - 李華華</h1><p>香港大學前校長徐立之退下火線之後，仲係好忙，政協副主席董建華搵佢加入新成立嘅團結香港基金會之外，「梁粉」陳啟宗亦搵咗佢做恒隆集團（010）獨立非執行董事，即日生效。<br>陳啟宗私人與家族基金素來愛捐錢中外大學，以往捐得低調，最高調就係早前透過家族慈善基金晨興基金會畀咗超過27億元畀美國哈佛大學，所以話呢，佢之前低調幫助香港大學，因而認識徐立之一啲都唔出奇。<br>徐立之𠵱家仲係另一間上市公司中國泰凌醫藥（1011）嘅獨董，估計佢都係退而不休嗰類人，加上佢只係63歲，確實冇需要完全退下來。佢𠵱家加入埋老董搞嘅團結香港基金會，將來跟陳啟宗有更多話題喇，淨係討論狼英有冇團結香港已經有排講。</p></body></html>