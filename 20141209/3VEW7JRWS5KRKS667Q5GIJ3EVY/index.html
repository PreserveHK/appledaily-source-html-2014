<html><header><meta charset="utf-8"><title>魚樂無窮：券商股狂潮吼實華富 - 唐牛</title></header><body><h1>魚樂無窮：券商股狂潮吼實華富 - 唐牛</h1><p>A股重見3000點，但大家早已為進攻4000點打氣。誇張嗎？當滬深兩市日日萬億元成交，我怕如果年底前唔達標，大家都會嫌升得慢。A股喪升，港股表現嚴重兩極化，細價股全線洗倉，就算中字頭都唔係隻隻有運行︰如果揸實四大天王——內銀、內險、券商、A股ETF，恭喜你可以過一個快樂聖誕；如果買咗新經濟如科網、環保、彩票股等，唔好意思，閣下變咗蒼井空老師了（唔明請自行Google）。<br>上周五推介嘅英皇證券（717），單日升咗一倍，如果喺大陸上市，就算日日升停板，都要七個交易日先可以完成任務，你就會發現，港股其實都有可愛之處，唔需要葡萄表叔。</p><p>新一輪升浪要開始</p><p>今日推介另一隻華資券商股華富國際（952），希望喺癲鳳鬥狂龍嘅市況下，再下一城。華富絕非一般券商股，業務涵蓋證券經紀、顧問、資產管理、網站及投資，提供一條龍服務，近年成功轉虧為盈，兼且恢復派息，證明業務已重上軌道。睇估值，現價PB 1.7倍，係咪貴咗啲？英皇證券三扒兩撥炒到兩倍樓上，大家應該識計數。最新市值7億元唔夠，只比殼價高少少，又三大股東揸咗七成貨，想賣盤畀大陸同業又得，直接賣殼亦得。噚日一棍升穿下降軌，新一輪升浪開始了！</p><p>唐牛<br> https://www.facebook.com/tongcow88 </p></body></html>