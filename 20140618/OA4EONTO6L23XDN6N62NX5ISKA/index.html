<html><header><meta charset="utf-8"><title>世盃DIARY：「攻神」盧卡古最抵撐</title></header><body><h1>世盃DIARY：「攻神」盧卡古最抵撐</h1><p>近排有世界盃陪我放暑假，睇波睇到我團火都着晒，當正星期日場U18足總盃係世界盃咁搏到盡，終於藉住隊友嘅團結同埋我哋呢團火攞埋個冠軍（圖），我最後一年嘅青年賽事亦畫上完美句號，呢個難忘又興奮嘅moment當然要同大家開心share，同時亦借呢度多謝我橫濱嘅隊友、教練咁耐以嚟嘅支持同鼓勵。<br>感性完嘞！入番正題先，我想講吓另一隊我好like嘅球隊比利時，見到佢哋嘅陣容就特別有親切感，大部份主力都響我最愛嘅英超搵食，有阿仙奴嘅後衞華美倫、曼聯中場贊奴沙同車仔嘅夏薩特等。而最深得我心嘅就係盧卡古，雖然佢呢兩季都俾車仔放逐，先後借咗去西布朗同愛華頓，但咁樣反而俾佢show off，上屆就幫拖肥糖踢咗31場聯賽入咗15球，佢嘅把握力同個人技術都係超好，話佢係比利時嘅「攻神」應該唔過份丫！<br>同比利時同組嘅阿爾及利亞、南韓同俄羅斯相信都唔夠班，所以佢哋要做今屆黑馬應該無難度，希望到時殺埋入4強，甚至直闖決賽啦！唔知有冇人同我一樣睇得英超多，而支持比利時呢？<br>文：陳子樑</p><p>識睇　一定睇蘋果嘅足動世盃：<br> http://worldcup2014.appledaily.com/  </p></body></html>