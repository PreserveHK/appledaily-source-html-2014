<html><header><meta charset="utf-8"><title>【收市閒情】機都未出　iPhone6回收價9900元</title></header><body><h1>【收市閒情】<br>機都未出　iPhone6回收價9900元</h1><p>當今世上，相信除咗蘋果外，真係冇咩邊間手機公司，係會令粉絲「未出機，先興奮」達至瘋狂地步！距發佈會仲有5日（9月9日），離部機正式上架仲有大大話成15日（9月19日），但已經有人喺紐約Fifth Avenue蘋果旗艦店排緊隊。<br><br>你以為外國人瘋狂啫，但香港炒家亦已進入作戰狀態！iPhone 6未面世，但先達已有iPhone 6回收價，每部大拿拿9900蚊！千頌C咁大個女，都見過有產品未推出，連規格都未有，個樣係點、行貨賣幾錢都唔知情況下，就已經有回收價。<br><br>千頌C昨日搵過先達G World Mobile劉志剛（提外話，呢位劉生由於經常接受傳媒訪問，幾乎成為先達發言人），佢就話，「9900蚊都係亂噏，連賣幾錢都未知，點會有價。」但佢估計「開市」頭幾日，回收價都有Double。<br><br>咁作為iPhone小散戶/小炒家，於發佈會前，又有咩要準備呢？千頌C已經為各位，向各路人馬收集意見！<br><br>1：想沽機要快<br>於發佈會前，各代iPhone回收價都未見太大震盪。不過！劉志剛話，發佈會後，一般會全線減800蚊！所以有賣趁手。<br><br>2：盡快開信用卡<br>各位準炒家，記住蘋果會限定每張信用卡可以買幾多部，所以要炒得多，事前要準備多張信用卡。係好煩架，但唔辛苦邊得世間財。一般由申請到開卡，2個星期咩都夠，所以依家出定啱啱好。<br><br>3：申請多個Apple Online store帳戶<br>每逢開賣，網上都會牽起混戰，到時秒秒鐘都係錢。唔想因為填order form浪費時間？一早用唔同信用卡，去Apple Online Store開唔同Account。到開賣時，極速落Order。<br><br>注意嘅係，即使你用唔同信用卡number訂機，但如果係用同一個住址，去買好多部機，都好易被Cut單。所以最好用公司地址登記，前提係，你老闆唔介意。<br><br>4：留意各大電訊商推廣<br>數碼通最近再推RED Pass免費留位服務，呢啲服務又唔使錢，登記定冇壞。又或者以前電訊商試過，於開賣首日零晨12點搞搶機Party。據經驗，如果你叻仔買到的話，當晚即時向街邊水貨佬沽機，個價係最最最靚的。<br><br>5：雖然未知新iPhone任何規格，據經驗，最易炒一定係容量最細嘅白色機，如果冇，就買容量最大嗰部，買中間容量最冇So。不過依家講唔埋，都係等公佈先有得估。<br><br>如果閣下有更多更妙嘅炒機攻略，歡迎留言。<br><br>by千頌C@堆填區<br> http://fb.com/winbigwok  </p></body></html>