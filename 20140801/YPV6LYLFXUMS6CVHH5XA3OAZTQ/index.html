<html><header><meta charset="utf-8"><title>隔牆有耳：禮義廉造謠有迷魂煙 - 李八方</title></header><body><h1>隔牆有耳：<br>禮義廉造謠有迷魂煙 - 李八方</h1><p>謠言止於智者，喺最近一單造謠事件，足見民建聯呢個政黨有幾多智慧。話說民記北區支部，喺地區辦事處出咗一張通告，話喺上月29日，喺粉嶺華明邨發生一單迷魂煙事件，話有人趁一名女士㩒錢期間噴煙，拎走人哋6,000蚊咁話。嘩！海報一出，街坊人心惶惶，但實情係當日有位女子喺邨內超市買水果，懷疑未付清全部款項，同一名男子爭執，搞到要報警求助，其間女子話交咗6,000蚊畀人，但有人就唔見咗影。呢單嘢越傳越誇張，話有女士遇到迷魂黨唔見咗6,000蚊。勢估唔到，民記將謠言當真事嚇壞街坊。有心水清市民醒起，民記早排都出過通告叫大家唔好亂發懷疑係謠言嘅短訊，估唔到佢哋有口話人，冇口話自己。</p></body></html>