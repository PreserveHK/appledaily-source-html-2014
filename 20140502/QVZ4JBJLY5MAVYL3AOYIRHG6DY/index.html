<html><header><meta charset="utf-8"><title>拓展母女裝出動Cute B蔡少芬囡囡　晒演藝天份</title></header><body><h1>拓展母女裝出動Cute B<br>蔡少芬囡囡　晒演藝天份</h1><p>蔡少芬快三歲的長女楚兒，跟五歲的美心妹妹楊鎧凝一樣人見人愛，兩位星級B晒Cute晒萌，為Ada的童裝品牌童夢工場省靚招牌。 <br>蔡少芬（Ada）早前跟教友曾國銘等合作大搞童裝品牌童夢工場，兩女之母的Ada最近孖快三歲的長女張楚兒作母女檔代言人，並拍攝廣告。<br>兩母女在鏡頭前溫馨爆燈，楚兒完全遺傳了父母的優良細胞，既有媽咪的靚，甚會擺甫士，也有爹哋張晉的活力，拍攝期間精力充沛，Ada忍不住大讚楚兒有天份當小模特兒。</p><p>表情甫士專賭氣</p><p>Ada認為母親跟女兒總是最親，她昨日在電話中說：「我做咗媽咪好有呢個感覺，無論髮型同衣着，我好鍾意同囡囡孖公仔，囡囡好似係我個copy，所以我同公司提議大搞母女裝系列。」她不時帶楚兒出席活動，囡囡對鏡頭並不陌生，拍攝時跟母親不停互動，Ada說：「楚兒好有自己性格，我叫佢笑，佢會扮cool，着住淑女裙又扯高裙仔，我要一路影、一路叫住佢，我要同佢講公主唔係咁，囡囡永遠唔肯停低，好彩有老公（張晉）喺現場幫手睇住。」</p><p>母親節女兒生日</p><p>本月11日是母親節，Ada指當日正是楚兒三歲牛一，她說：「我會同北京劇組請假返嚟同佢切蛋糕慶祝，呢一日咁啱又係母親節。」Ada表示楚兒學校稍後有母親節慶祝活動，母女會上台唱歌助興，她說：「我呢排都喺北京拍嘢，冇時間同囡囡一齊綵排。」<br>此外，張晉日前接受商台訪問時，談到與Ada相戀後常被指女尊男卑，他坦言起初很介意，其後慢慢習慣，最近奪金像獎最佳男配角，心態卻沒有太大改變。他表示多年來都是靠共同信仰維繫，問可會生第三個小朋友？他說：「養兩個已夠累，暫時不考慮。」</p><p>美心妹妹萌送吻</p><p>現年五歲童星楊鎧凝曾參與不少廣告及戲劇演出，三歲已經出道，早前的美心妹妹可愛look令觀眾印象深刻。昨日楊鎧凝由父母陪同下，到尖沙嘴出席蔡少芬的童夢工場活動，擔任小模特兒的她跟一班小朋友手拖手宣傳品牌，面對鏡頭楊鎧凝表現自然，還懂得自動自覺擺出不同的甫士，又大送飛吻賣萌，蔡少芬則因身在外地未能出席。</p><p>母親節將至，問楊鎧凝小妹妹送上甚麼禮物給媽媽，她即時獻唱兩句：「我愛媽媽，媽媽真偉大。」楊母表示屆時會聯同一歲多的細佬一家四口吃飯慶祝，又謂囡囡在佛誕日會接拍一個廣告，到時會玩樂器上陣。<br>採訪：比華利、卓寶花</p></body></html>