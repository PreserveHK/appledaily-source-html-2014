<html><header><meta charset="utf-8"><title>有話兒：杜汶澤點醒開竅
DaDa釣仔攻略</title></header><body><h1>有話兒：杜汶澤點醒開竅<br>
DaDa釣仔攻略</h1><p>陳靜（DaDa）去年受抑鬱症困擾，衝動宣佈退出，經過調節心情，其後火速重返影圈，孖伯樂杜汶澤合作電影《唐伯虎衝上雲霄》放笑彈。DaDa近日覓得上海男友，為這段異地情，不介意密密做「飛女」，又風騷發表「釣仔論」，阿澤忍不住寸爆他們「互釣」維繫感情，阿澤同時贊成DaDa拍拖有慰藉，才不會亂鑽牛角尖。<br>撰文：比華利</p><p>陳靜去年8月，突然在微博公告退出，她留言：「生活好累，人言可畏。壓力、痛苦，總是一起來。家庭、情緒、健康和感情問題，讓我下了這決定。」DaDa壓力爆煲閃退，伯樂杜汶澤好言相勸都冇效，但不足3個月，她又戲劇性宣佈復出，事隔一年多，DaDa告別喊包變開心果，除了事業重上軌道，最近還愛情得意，不時把上海新歡掛嘴邊，引得阿澤都八卦大逼供。</p><p>「仲未發生，了解緊」</p><p>趕走抑鬱，重展歡顏的DaDa，去年復出即與阿澤合作電影《唐伯虎衝上雲霄》，瞓身拍攝喜劇，片場內外更為DaDa增添正能量，她日前與阿澤在九龍灣接受本報專訪時，開竅的DaDa說：「呢啲經歷，令我學到嘢，我人生都算幸運，好多貴人，不得不承認，𠵱家係我人生最開心嘅時間同狀態。」阿澤不忘取笑她：「你咁識諗，特首都有得你做，不過邊個做都會好過𠵱家嗰個。」<br>DaDa心情大靚，隱形Mr.Right功勞不少，有愛情滋潤，脫離dry爆宅女行列，風騷的DaDa樂得頻頻飛往上海蜜會至愛，阿澤不禁揶揄：「你成日返上海，除咗食大閘蟹……梗係食好嘢。」看到DaDa嘴角含春，阿澤忍不住追問，DaDa誓保戀情：「我哋係幾好，但仲未發生，了解緊，大家有好感。其實我返上海，係順便探外婆。」阿澤說：「嘩，你咁醒目擺個外婆喺上海。」</p><p>有慰藉就有動力</p><p>究竟何方神聖成功與宅男女神DaDa過電？阿澤好奇問：「有冇相贒吓？」DaDa即答：「私下畀你睇冇所謂。」阿澤抵死說：「我冇私下㗎喎，你畀相我，我就直接擺上facebook。」嚇得DaDa立即打退堂鼓：「我係想拍拖，但我哋未正式係，我想吊吓佢（癮）先。」阿澤寸嘴說：「你似乎想拋吓佢浪頭，唔好以為得佢一個，你吊吓佢，但又怕佢吊番你，你哋𠵱家擺明係互吊咁話。」給阿澤睇穿詭計，DaDa尷尬說：「我諗都係。」阿澤奉勸DaDa越洋談情始終異地相隔，甚難維繫。<br>DaDa對戀情仍有所保留，她擔心過於沉醉會影響工作，阿澤卻支持她兩者兼顧：「一睇就知DaDa鍾意拍拖多過做嘢，佢之前有情緒病，最大問題係冇拖拍，佢得閒就亂諗嘢，一個人喺屋企諗左諗右，諗唔通就話退出，搞到變成全地球退出後又最快復出嘅藝人。DaDa𠵱家收工有慰藉、有寄託，佢會覺得捱得抵，做嘢動力都多咗。」DaDa認同：「我之前怕自己拍拖會影響工作，𠵱家識諗咗，明白每個階段都有唔同，我自問幾注重家庭，𠵱家工作做好啲先，多啲人生經歷就建立一個好家庭。」</p><p>可組隊Milk Supply</p><p>阿澤和DaDa雖然相識日子不長，但兩人卻大有默契，他說：「我拍戲同過好多女星熟落咗，變咗老夫老妻，好似薛凱琪、江若琳同埋DaDa，好多人唔熟先有火花，大家唔識，拍完咪熟。」<br>阿澤形容擁有E奶的DaDa是「螢幕老婆」中身體最壯健，他說：「一睇就知佢好生養，一睇就知佢生咗幾個仔都唔會餓親，以前有樂隊叫Air Supply，而DaDa直情可開一隊叫Milk Supply，可以供應埋隔籬鄰居，餵到成村人。」</p><p>場地：星影匯<br>化妝：Kayte Fung（陳靜）、小鬼（杜汶澤）<br>髮型：Kayte Fung（陳靜）、Ritz Lam of Hair Corner（杜汶澤）<br>服裝：Moussy（陳靜）</p></body></html>