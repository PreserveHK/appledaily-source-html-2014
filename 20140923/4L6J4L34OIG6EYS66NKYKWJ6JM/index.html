<html><header><meta charset="utf-8"><title>馮仁昭四圍超：演藝人齊貼相歐錦棠握拳撐罷課 - 馮仁昭</title></header><body><h1>馮仁昭四圍超：演藝人齊貼相<br>歐錦棠握拳撐罷課 - 馮仁昭</h1><p>噚日係學生罷課爭取真普選嘅第一日，為咗表示支持學生，全城發起「一人一相撐學生」，黃耀明（明哥）、葉蘊儀同何韻詩等一班演藝人已經第一時間貼學生相響應。明哥貼咗一張黑白相，寫話：「我相信無論甚麼年紀，我們都需要不斷學習，不斷上課，課室可以是大世界大社會，而每一課也可以是生活要踏出的每一步」。同明哥同一陣線嘅何韻詩亦都唔執輸，放咗自己20年前嘅學生證上網。</p><p>歐錦棠就貼咗張握拳相，寫住：「『我們會成功，我們會失敗，但我們不會放棄！』給吾愛吾妻，給我那受抑鬱困擾的好友，還有，給所有參與罷課的大專院校師生。Keep on fighting！」而蔡穎恩（Evelyn）雖然冇放學生相上網，但就貼咗張黃絲帶嘅漫畫表示支持。</p><p>學生有獨立思考 </p><p>另外，中大出身嘅森美都撐罷課，佢接受電話訪問說：「有意義嘅罷課，總好過冇意思嘅走堂，大學生有自己獨立思考，呢個係中文大學教曉我哋嘅。」今年重返校園讀碩士嘅龍小菌喺facebook響應，今晚會出席天馬公園集會。導演舒琪除咗撐罷課，亦喺facebook回應立法會議員嘅「無面論」，佢話：「我哋就係要落佢面。FXXK YOU，老鼠芬！You don't have any face neither！」<br>至於葉蘊儀幫學生發聲，但就有人搞事，放咗段假嘅facebook警告，等佢一㩒入去就中毒，好在有醒目fans提醒，倖免中毒。<br>撰文：馮仁昭</p><p>【動LIVE】萬人罷課　蘋果全程直播:<br>和平佔中:  http://occupycentral.appledaily.com <br>YouTube:  http://bit.ly/occupycentral </p></body></html>