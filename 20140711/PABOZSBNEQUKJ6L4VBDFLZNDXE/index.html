<html><header><meta charset="utf-8"><title>魚樂無窮殼股滄海遺珠︰恒都 - 唐牛</title></header><body><h1>魚樂無窮<br>殼股滄海遺珠︰恒都<br> - 唐牛</h1><p>金管局再度向市場注資，大市未見亢奮，但三大主題──AH差價股、殼股及盈喜股鑊氣十足，算係悶市奇葩。前兩者近期炒風不絕，可同時演繹為好消息及壞消息。好消息係戰友可集中火力喪炒，唔使藥石亂投，壞消息係炒作概念不足，市場氣氛容易轉差。<br>早前喺投資導航版推介億和（838）為第三季潛力股，周三觸及建議買入價1.7元後，隨即報復性反彈，現時賬面利潤有7%，半年結剛過，公司好快會再update盈喜詳情，料為今次尋頂浪催化劑，戰友可坐定定睇好戲。<br>噚日推介兩隻潛在殼股永利地產（864）及雅天妮（789），表現不俗，今日再接再厲，揀隻細細粒嘅恒都集團（725）。公司主要產銷用作電器及電子產品集成組件嘅電線及導線產品，以及買賣電線及導線及其他產品，近三年盈利介乎1,500萬至2,100萬銀，現價市盈率12倍，吸引力一般。但從殼股角度出發，則潛力無極限。</p><p>大股東持股逾七成</p><p>首先，公司市值僅2.5億銀，連基本殼價都未夠。其次，大股東孟振雄持股73%，股權夠集中，要賣盤easy job！公司手頭中港物業總值近3億銀，較市值還要高，每股NAV達2.39元，為股價嘅1.9倍，禾桿冚珍珠格。<br>翻查紀錄，恒都自2002年起無間斷派息，買入長坐等賣盤，都有利息回報，喺今浪炒殼狂潮下，絕對要優先考慮。<br><br>唐牛<br> https://www.facebook.com/tongcow88 </p></body></html>