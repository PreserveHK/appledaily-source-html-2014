<html><header><meta charset="utf-8"><title>中環在線：阿信屋開茶記　為咗畀大廚發揮 - 李華華</title></header><body><h1>中環在線：<br>阿信屋開茶記　為咗畀大廚發揮 - 李華華</h1><p>CEC國際（759）旗下阿信屋做做下零售，𠵱家發展到做埋飲食集團，繼早排喺長沙灣開咗間雲吞麵店，前日又喺葵涌開茶餐廳，就快開埋車仔麵店同埋咖啡室，搞到好似乜都關佢事，而且仲係捉唔到路，完全唔知老闆林偉駿下一步想點。<br>林偉駿就解釋，每次開一間新食肆，都唔係預先諗好至去開，反而係以師傅做主導。舉例話，佢正計劃喺九龍灣國際展貿中心開間車仔麵舖，暫定下星期開張，師傅就係來自𠵱家間雲吞麵店，佢希望畀到每個師傅一定空間，得以發揮所長。<br>佢見又一城Page one，賣書之餘又有咖啡店，靈機一動，就決定喺大埔開間阿信屋咖啡店，本月底開業。<br>孖屐之前成日憧憬CEC國際可以將零售業務分拆上市，再發展落去，將來可以分拆埋飲食業務都得喎，君不見近年多間飲食集團輪住上市咩？</p></body></html>