<html><header><meta charset="utf-8"><title>$1,980免裝即玩全景聲</title></header><body><h1>$1,980免裝即玩全景聲</h1><p>說日系牌子搶佔Dolby Atmos家居市場，絕對係事實！上星期先有Denon首推全景聲合併式擴音機，事隔幾日，又輪到Onkyo反擊！以百呎屋仔計，似乎呢對反射式喇叭仔更切合需要，除咗體積細、易擺位，更重要是毋須裝上天花板，只靠反射聲波來模擬從天而降的聲音，實試壓迫感十足，最抵讚係原有器材加$1,980就玩到，值博！<br>記者：陳國輝<br>攝影：梁志永</p><p>玩全景聲唔使兩千蚊？聽到都嚇親吧！說穿了，其實係透過免費軟件更新，令Onkyo旗下擴音機，包括NR-636、NR-737、NR-838都可提升為支援Dolby Atmos！當然，原先的5.1 CH已經唔夠用，所以，廠方再加推反射式喇叭作獨立發售，埋單$1,980已經玩到。不過，乜都未買又唔使灰，Onkyo同時推出擴音機連反射式喇叭套裝，起錶價$6,560，至於5.1 CH就要額外添置，平平哋三千蚊都有，加埋晒亦只係一萬蚊落樓。</p><p>擺位簡單　免裝天花喇叭</p><p>對發燒友嚟講，價位都其次，最重要係拎到另一半嘅「批文」！老實講，Dolby Atmos賣點是追加天花喇叭，如果就咁喺天花鑽個窿安裝，既肉酸，走線又複雜；但若然為佢重新裝修間屋，所費亦不菲；Onkyo推出呢對反射式喇叭SKH-410，正好解決以上問題。<br>據香港區營業經理梁家驥解釋，反射式喇叭需獲得Dolby Atoms認證，原理係聲音先以特定角度射向天花再反射落地面，產生從天而降嘅效果，優點係擺位簡單，放置於前置喇叭頂部即可；但缺點係聲音經天花擴散容易出現損耗，尤其木質假天花、或擴散範圍內有水晶燈等大型物件，都會影響原先效果。</p><p>試聽5.1.2　吸起會展最震撼</p><p>試聽當日身處約300呎房間，雖然四邊冇乜雜物，但天花上有類似格仔狀板塊，未知會否有影響。首先試播一段樹葉飄落時，圍繞觀眾走一圈嘅surround效果，樹葉由前方飄埋嚟感覺算逼真，但飄到身後已即時細聲好多，因背後無裝反射式喇叭，包圍感唔算好強；反而值得一讚的，是播放《變形金剛：殲滅世紀》香港會展被飛碟吸起一幕，聲音從天而降嘅效果頗為震撼；但由於試聽器材只係5.1.2，假如喺百多呎迷你房仔試聽，逼真程度會更理想。</p><p>即場試聽</p><p>Onkyo全景聲系統</p><p>擴音機：TX-NR636、TX-NR737、TX-NR838<br>喇叭：SKH-410 Atmos-enabled（一對）<br>系統：Dolby Atmos  5.1.2 CH<br>套裝價：$6,560（NR636）、$8,260（NR737）、<br>$10,260（NR838）<br>淨反射式喇叭價錢：$1,980<br>查詢： http://www.hk.onkyo.com  </p><p>同場加映：升呢試聽7.1.4</p><p>想喺百多呎客廳安裝近十隻喇叭，又要兼顧埋食飯、娛樂和工作，任務超艱巨！好彩啲，如果你居住面積較為鬆動，甚至另闢獨立影音房，不妨考慮升呢玩更專業嘅7.1.4全景聲系統。日系馬蘭仕（Marantz）亦接力谷旗下首部Dolby Atmos擴音機，分別配全銀和全黑色的SR7009及AV7702，可安裝四隻天花喇叭，強化身後包圍感；而值得留意係，AV7702屬於第一部純前級全景聲擴音機，可盡玩13.2 CH，而兩款機也可經Dolby True HD模擬出Atmos效果，嫌坊間得一隻《變形金剛：殲滅世紀》全景聲藍光碟太寡的話，可作止渴之用！</p><p>Marantz SR7009</p><p>售價：$14,800<br> http://www.dmglobal.com  </p></body></html>