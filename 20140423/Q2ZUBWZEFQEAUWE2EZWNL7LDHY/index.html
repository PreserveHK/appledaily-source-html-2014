<html><header><meta charset="utf-8"><title>單車沒有霸佔彌敦道 - 曾志豪</title></header><body><h1>單車沒有霸佔彌敦道 - 曾志豪</h1><p>70多部「子彈仔」單車，在旺角彌敦道連群疾走，翌日報章用了單車「霸佔」彌敦道形容。<br>甚麼是霸佔？原本不屬於你，強行佔有，是為「霸佔」。但誰人說，馬路不屬於單車？<br>只要視線範圍內沒有單車徑，單車友便有權使用公路。就係咁簡單。<br>也就是從一開始，單車，不論是一架還是一百架，不論是老舊「鳳凰牌」送火水運輸單車、還是幾萬蚊的摺合單車，又或者只是千零蚊有交易的平民烈火單車，天生便有權使用公路，包括夜晚的彌敦道馬路。<br>用「霸佔」形容馬路踩單車，絕對是汽車霸權。可能真的以為四個轆便大乜晒，以為馬路是私家車的後花園，其他物體出現，便當作入侵者。<br>當然大家明白香港馬路生態：「大車蝦細車，細車蝦單車。」<br>可憐大眾傳媒奴性十足，竟然也以汽車使用者的霸道角度出發，以「霸佔」打壓這批子彈仔。<br>有傳媒更誇張得找來大律師，恫嚇「有權告佢地非法集會」。黐線，你唔去告嗰啲汽車會嘅聚會係非法集會？即係如果一批過百萬嘅林寶堅尼係鬧市慢駛聚集，嗰啲就叫型，就叫享受生活；我踩架平民版單車，就話我非法集會？欺窮怕富乎？<br>傳媒一窩蜂批評他們不守規則、以邊青形容，甚至搞笑得出社論來勸說他們要走入正途。<br>大佬，踩街車啫，唔駛懺悔吧？黃金寶李慧思就香港之光，馬路踩單車就唔見得光？<br>為何不能在這些街車中看到年青人的創意熱情？為何不能鼓勵這種單車改裝的次文化？<br>現在流行night running夜跑，台灣便搞了很多的螢光夜跑比賽，成為城市的亮點。<br>香港何不也搞一個night cycling午夜單車賽？香港太悶，盛事，唔係只有龍獅節囉。</p></body></html>