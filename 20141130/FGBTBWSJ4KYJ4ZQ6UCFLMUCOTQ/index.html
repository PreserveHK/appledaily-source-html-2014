<html><header><meta charset="utf-8"><title>大棋局：2015大時代（十一） - Mr. Tregunter</title></header><body><h1>大棋局：2015大時代（十一） - Mr. Tregunter</h1><p>人民幣國際化最重要嘅關鍵係，點解其他國家要人民幣做儲備。此道能破則成其大業。一隻新興貨幣要登上國際舞台好難，但如果同你講人民幣與美元價值一樣，人民幣就有得玩。<br>港紙之所以可成為國際流通貨幣，其中一個原因係港紙兌美元滙率穩定，揸住7.8港紙等於揸1蚊美元，你有信心呢7.8港紙隨時可以換成美元。就如當年美國曾經承諾只要你揸住35美元，就可以去央行換1盎斯黃金，所以我哋叫美元做美金。<br>過去睇一隻貨幣嘅價值係睇其成色、含金量，現時則睇含美金量。我哋對人民幣嘅印象一般係因為過度濫印，尤其中國M2已接近120萬億人民幣。但如果又同你講拆開條數，人民幣含美金量其實非常之高，會唔會好似包龍星咁嚇到咳咗個膶出嚟？</p><p>人民幣拆數　含美金量高</p><p>先列幾組數字出嚟。<br>1.中國外滙儲備3.89萬億美元（9月末）<br>2.外滙佔款29.53萬億人民幣（10月末）<br>3.狹義貨幣M1餘額32.96萬億人民幣（10月末）<br>4.廣義貨幣M2餘額119.92萬億人民幣（10月末）<br>自94年大陸滙改開始，美元兌人民幣大約係8蚊至6蚊，取其中位即7蚊。中國外滙儲備係3.89萬億美元，乘7等於27.23萬億人民幣，就同M1差唔多。即係話，中國嘅基礎貨幣含美金量，其實非常之高。<br>以上為方便說明，先用最簡單方法講出概念。其實睇美元兌人民幣歷年平均滙率，將外滙佔款除外滙儲備就差唔多，即7.6。而因為中國嘅貨幣發行制度，M1條數本身包含外滙佔款。</p><p>其次係貨幣乘數問題，銀行收存款後唔可以全部借晒出街，例如存款準備金率係20%，即收100蚊存款可以借80蚊出去；80蚊又存去另一間銀行，再借八成出去即64蚊。如此不停重複，最後100蚊會創造出500蚊賬面數。中國現時存款準備金率，大型金融機構20%，中小型金融機構16.5%，理論上貨幣乘數係5，但實際係4左右。外滙佔款29.53萬億人民幣X4=118.12萬億人民幣，就同M2差唔多。<br>中國M1含美金量非常之高，M2算唔算濫印？美國截至11月17日嘅數字，M1係2.84萬億美元，M2係11.56萬億美元，以滙率6.15兌成人民幣，即M1係17.5萬億人民幣，M2係71.1萬億人民幣。如果就咁比較，中國印錢似乎太多。但美國M2同M1比例係4.07倍，中國係3.64倍，雖然中美貨幣定義略有不同，但總體上差唔多。</p><p>所以人民幣國際化攻堅處係要向外推銷人民幣含美金量非常之高，拍吓其他國家膊頭同佢講儲人民幣同儲美元差唔多，再醒啲着數過佢，人民幣先有望成為儲備貨幣。但以上一切都係基於一樣嘢：滙率。當年美國搞掂日本，係玩樓市+滙率；搞掂蘇聯，係石油+滙率。一旦美元萬劍歸宗，美元升而人民幣跌，上述死數就唔係咁計。<br>中國明顯洞察到危機所在，人民幣國際化步伐越來越急，每三幾個月就推一項新措施，盛傳出年初就會搞存款保障制度。共產黨係信馬克思，馬克思嘅唯物辯證認為量變會導致質變。當你有400億美元儲備時對個世界冇影響，當你有4,000億儲備時對世界都冇影響，但當你有40,000億儲備時，美國一覺瞓醒發覺你已成為美元體系一部份，要切除唔得，唔切除又唔得，蔣介石如果翻生，當有同感乎？</p><p>（待續）</p><p>Mr. Tregunter<br>註：作者為《地利根德閣》blogger，著作有《樓市撈底攻略》</p></body></html>