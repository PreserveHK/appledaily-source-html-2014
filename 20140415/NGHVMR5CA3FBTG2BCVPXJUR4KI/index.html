<html><header><meta charset="utf-8"><title>板塊尋寶：識得閃　一定係咁閃 - 王昇</title></header><body><h1>板塊尋寶：識得閃　一定係咁閃 - 王昇</h1><p>股市凶險，坊間再沒有板塊倖免於難，與其唔順手推介股票，倒不如教人點走點避開「輸死人的名單」，可能更有價值。要避開衰股，睇網民於討論區吹水，其實獲益頗多。<br>在討論區，輸死人的名單有三特徵，一：股價急升後，網友大鑼大鼓叫GOGOGO的股票，通常都臨水尾，嗅到燶味。肯分甘同味，邊有咁好死。<br>二：股價急瀉後，話同佢死過的股票，或者以身體器官作賭注的帖，這些股票一般插完可以再插，而發帖人翌日消失走數潛水、股價往後插得越甘。<br>三：由發帖的回覆/查看數字，越多人睇、越多人覆，股價越仆街。截至昨晚七點，發帖回應最多的幾則包括：「692集中討論區」、「397呢種走勢有D野」、「恒大3333分析勢頭好」、「745到底了」、「2309又想爆呀」。五個冧巴，四個已輪流中伏。所以話，睇討論區作為另類指標，準繩度頗高。跟得到，未必好，跟唔到，更加好。<br>抽完水，其實要畀番個credit予網友。事關多得網友不停畀冧巴，始啟發筆者將有問題公司的通告認真細閱，而一連串的動作，會發現到原來疑似被斬倉洗倉的股份，背後都有共通點，有可能是同一個莊家、有可能是同一個核數師，當然可能事有巧合，不過一次係咁、兩次又係咁，大家會選擇繼續相信，或是跳船落車？<br>中國家居（692）洗倉洗到停牌，中國鐵聯（745）上周四日累跌逾五成，已經隱見有692影子，昨日以近億元成交再挫26%，今年累跌85%，中國家居則累跌78%。同日跌幅榜no.2的萬德資源（8163），單日跌57%，今年累跌71%，三隻股份表面上毫不相干，但原來都是同一間叫開元信德負責核數。<br>股份急跌未必關核數師事，但一而再、再而三。大家如果炒股唔信邪，鍾意向高難度挑戰，筆者不會阻你發達。根據David Webb網站，開元目前為14間公司核數。譽滿國際（8212）今年迄今跌89%，so what，你睇中國投融資（1226）累升69%點計先。<br>股票是血腥的零和遊戲，你賺錢就是他賠錢，股場上很多如有雷同的事，大家可以當成實屬巧合嗎？<br><br>王昇<br>本欄逢周二刊出</p></body></html>