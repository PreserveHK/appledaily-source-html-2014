<html><header><meta charset="utf-8"><title>情陷夜中環：官燕 - 葉朗程</title></header><body><h1>情陷夜中環：官燕 - 葉朗程</h1><p>蔡東豪先生有份投資的「大班樓」，不只賣quality，更賣personality。大班樓既沒有官燕，也沒有火胴翅，蔡生的解釋是「人道」和「環保」，好謙虛，我覺得真正原因是自信。廚房內全是一級廚師，但一級廚師竟然不用所謂的一級食材，何解？只是一道簡單的芥蘭炒牛柳邊，大班樓已經炒得扣人心弦，就算九分飽，你都會叫多碗飯。摒棄鮑參翅肚，也能烹出神級水準，食大班樓，就係食呢份自信。<br>其他的中餐廳，餐牌上總會有「椰汁官燕」這個堂皇的選擇，至少我光顧過的都有。出席過幾多精采飯局，到訪過幾多星級中餐廳，品嚐過幾多巧奪天工的佳餚，也未曾在任何一家餐廳吃過一次椰汁官燕，no，not even once，因為根本冇人order過。可憐的椰汁官燕，有義氣地鎮守在餐牌的最後一頁，卻永遠只有苦等的份兒，從來無人問津。話雖如此，任何東西總有它的存在價值，餐牌上的椰汁官燕，原來可以畀你睇清楚好多嘢。以下故事，要由Tinder說起。<br>恐防真有人沒聽過Tinder為何物，有必要以過來人的身份介紹一下。Tinder是個由兩位美國年輕人搞的app，功能是快速交友，年半前已經「上架」，不算新玩意。葉朗程要承認自己一年前是Tinder用家，是知恥近乎勇的表現。<br>玩Tinder，首先要設定「對象」的目標範圍，例如性別和年齡，然後就輸入你想搜尋的目標「距離」，即是在你方圓幾多里之內，跟住你就可看見一個又一個「符合要求」的對象。<br>最欣賞呢個app嘅地方，係個interface做得好正，一張相一個畫面，簡潔整齊，而每張相下面就有一個「心心」同「交叉」。按「心心」代表你有意思，「交叉」即係叫人早唞。無論你「心心」定「交叉」，對方也不會知情。如果你「心心」佢，但佢「交叉」你，雙方是永遠沒有機會交流的。換句話說，一旦你心心佢而佢又心心你，即是心心相印，關係就會揭開序幕。Tinder的意思是「火頭」，玩得Tinder就要尊重創辦人的精神，火頭有咁多辣咁多先至過癮。</p><p>初相識叫官燕　認清真面目</p><p>葉朗程不會歧視別人網上交友，但我知道很多人覺得這是不光彩的事，所以貴為IFC張智霖，我當然唔會咁聰明擺自己張相上去。代我上陣的玉照，是「忍者龜」。別誤會，「忍者龜」唔係嗰隻忍者龜，佢係我喺英國讀大學時候嘅同房，一身肌肉的日本人，個款好似忍者龜。託筋肉人鴻福，我成功跟很多女士「心心相印」，其中一位叫Jessica。有啲靚女好高貴，有啲就鍾意走洋娃娃路線，Jessica是後者。她那張照片應該是在不知情的情況下被人拍下的，很自然，身穿的連身裙是藍白橫紋，在陽光襯托下，整個構圖近乎完美。<br>我們透過Tinder開始交談，彼此很快認識更多，但所謂的認識，也是極有限度的資料披露。Jessica是做HR的，最愛吃中國菜，跟一個朋友同住。那時候，春去夏來，空氣充斥着戀愛味道，好奇心也就快爆炸，到底Jessica真人是否如照片一樣活潑動人，我決定在一個炎熱的星期天中午，解開心裏這個謎。<br>初次午膳，該約在甚麼餐廳？「佢鍾意食中國嘢嘛，美心皇宮啦，唔使諗啦。」死黨Benson毫不猶豫說。咁cheap？「妹妹仔嚟啫，唔使去到咁high啩。」說話就唔係咁講啦，你有冇睇過《極速傳說》？「有。」記唔記得車神任達話講過乜嘢？「唔記得。」華哥話：就算對住最弱嘅對手，都要有獅子撲兔嘅心態。決定咗，一於食大班樓。<br>說來慚愧，第一次約會網友已經遲大到。走進大班樓，立刻看到Jessica，我慢慢坐在她對面，其反應是預期中的出乎意料，因為她一直以為我是忍者龜。「原來有人放假相。」Jessica笑着說。Sorry，驚放真相嚇親人。「使唔使咁假？」開場白自然，感覺不錯，而且最重要是Jessica真人靚過上鏡，我冇俾人呃！一如以往，大班樓各同事的招呼周到，我們一路吃得蠻高興的。甜品時間一到，氣氛徹底改變。<br>「點解冇椰汁官燕嘅？」Jessica一邊問，一邊把餐牌翻來翻去。剎那間，我諗緊佢係唔係講緊笑。係呀，佢哋呢度冇燕窩㗎，你想食？「冇㗎？咁算啦。」看得很清楚，呢個表情唔係講緊笑，佢真係好失望。Well，我都好失望。一個會在第一頓飯就叫椰汁官燕的女人，究竟是甚麼女人？終於知道，為甚麼長得像她一樣漂亮，也要在網上徵友。吃完那頓飯，我要設法遠離她，但她每天仍然給我打幾通電話，實在很難擺脫。辣火頭，我耍家，但講到救火，真係要搵高人。<br></p><p>辣火頭耍家　救熄有難度</p><p>「簡單啦。」Benson說。我們在跑馬地一家茶餐廳商討對策。洪律師，有乜計？「你打個電話畀佢，講一段好簡單嘅對白，保證佢以後唔搵你。」咁神奇？「記住，講嗰陣，把聲有咁鬼祟得咁鬼祟。」之後，Benson僅用兩秒鐘分享他的絕世好橋。聽完後，我問：「咁如果佢真係肯呢？」Benson吃一口紙包蛋糕，笑兩聲說：「如果佢真係肯，請佢食一世燕窩都抵啦。」好似幾有道理。<br>電話響不夠兩下，另一邊已經傳來Jessica焦急的聲音。「你去咗邊呀？」Jessica問。深圳。「去咗咁多日？」遲啲再解釋畀你聽，有嘢想你幫幫手，我嘗試用最鬼祟的聲線說。「你講啦。」我啱啱過關，俾海關捉到我袋住包K仔，𠵱家喺警署。我真係無辜㗎，你可唔可以攞住五萬蚊同我保釋先？」好一陣子，Jessica沒有說話。「喂？」我試探着。Jessica終於開口：「喂？喂！收得好差呀！喂？」很快，通話就「自動」終止。<br>貪到出面嘅女人最抵讚，容易分析，容易討好，不會浪費男人時間，錢可以解決所有問題。但我犯賤，所以我追求稍為有點層次的女人，越高層次，越難捉摸，越有挑戰。追女仔，葉朗程鍾意用腦。<br><br>葉朗程</p></body></html>