<html><header><meta charset="utf-8"><title>周日娛覽王：張家輝化骨語錄</title></header><body><h1>周日娛覽王：張家輝化骨語錄</h1><p>無可否認，影帝張家輝近年演技像入了魔，但大部份觀眾跟筆者一樣，還是喜歡那游手好閒爛身爛勢藐嘴藐舌鹹濕怕死、但幽默詼諧正直不阿行俠仗義符碌撞彩的張家輝。正所謂求仁得仁，他在賀歲電影《金雞sss》會重演搞笑角色，在此之前，不妨重溫其抵死電影對白。<br>撰文：蘇芬妮</p><p>化骨龍：仆你個街，亞視嚟嘅喂！
——《賭俠1999》</p><p>化骨龍的金句中，最被濫用要數這句，因凡有亞視蝦碌新聞便大派用場。話說化骨龍與King哥（劉德華）夾計出老千，為製造世界盃決賽虛假賽果，化骨龍奉命上天台搞亂天線。他跟着說明書亂搞一輪，以為成事，最後竟播出ATV logo，又難怪要爆粗發洩。</p><p>化骨龍：誓要去，入刀山，浩氣壯，過千關
——《賭俠大戰拉斯維加斯》</p><p>化骨龍雖為配角，但幾個過鏡都非常出位。電影甫開始，他聽住walkman在拉斯維加斯桑拿浴室前唱《誓要入刀山》，話要激發上進心。後來他因出千被人脅持，致電求救時再唱出《誓要入刀山》，但因被衫夾夾着嘴唇而唱至走音，難聽到笑。</p><p>楊千華：XO呀，真係Son on the father on the beach呀！——《娛樂之王》</p><p>又一窮光蛋媾富家女故事。家輝扮演內地新移民楊千華，為媾小雪不惜穿金戴銀，孭埋限量版水壺大哥大，充闊佬闖高檔餐廳會美人，甫坐低便被餐牌拋窒，便說：「求其畀啲凍飲呀冰水呀咁！」侍應不明所以，楊千華不甘受辱，以內地口音說要支「SO」（XO），洋相盡出。</p><p>葡撻：你睇你個仆街咁嘅死人大肚腩紋隻公仔響度奶fing fing，咁就學人做大佬呀？——《黑馬王子》</p><p>有劉華在，家輝只有做下靶。戲中扮演小混混葡撻，欺善怕惡入型入格。有次被追債，眼見收數佬單拖便也文也武，又chok晒手依起棚牙自稱「玩蔡李佛」，再扯開收數佬件衫出言侮辱。誰知收數佬原來人多勢眾，葡撻即時扮死狗道歉。</p><p>澤西：食菜？王母娘娘個蟠桃我都食得啦！——《中華賭俠》</p><p>家輝扮黑幫大佬冇得輸，其囂張寸嘴加少少急智，做壞人都多了幾分可愛。戲中他扮演的澤西哥自封新晉賭俠，在街邊打邊爐都零舍臭寸：「唔講番兩句粗口邊有氣勢吖！」女友鍾麗緹不准，澤西哥便大跳不文舞兼唱粗口歌示威。</p><p>化骨龍：你就當係擠埋一二邊先，咁我第日想𡁻時叮番熱佢畀我𡁻好嗎？——《化骨龍與千年蟲》</p><p>原名史伐龍的蠱惑仔化骨龍，意外被老差骨千年蟲（李修賢）盯上，兩人儼如前世撈亂骨頭，各不相讓。千年蟲女兒偏偏愛上滑頭滑腦的化骨龍，更主動挑逗對方，欲獻出處女之身。化骨龍又要鹹濕又要扮紳士，便說出這模稜兩可的縮骨對白。</p><p>張英：肚餓食屎都得啦，一定要食消夜咩？邊有錢呀。——《流氓師表》
</p><p>蠱惑仔張英學人做代課老師，意外激發起童年夢想，更與被遺棄的學生打成一片，好一套春風化雨的勵志電影。雖說蠱惑仔狗口長不出象牙，開口埋口屎尿屁，但始終是導人向善，總比口蜜腹劍的偽君子來得真誠，亦因這份率真而贏得索老師蒙嘉慧的芳心。</p><p>羅四両：無論你食幾貴嘅嘢，屙番出嚟都係咁臭㗎啦！——《賭俠之人定勝天》</p><p>羅四両本為富家公子，卻慘被改變命運，上半生極盡潦倒，幸好每遇上不濟事，都有青梅竹馬的阿花（楊恭如）為他擋駕，惟獨阿花永遠遮着半邊面，拒絕以真面目示人。四両對阿花動情，跟她說無論她成面暗瘡、大胎印、三隻眼、抑或沒耳仔，都一樣愛她，便舉出這無厘頭比喻去形容長相並不重要。</p><p>周姐輪：係呀，今晚有冷鋒到，兩個人一齊瞓暖啲㗎！——《我老婆係賭聖》</p><p>小男人周姐輪意外拯救了孟瑤，兩人互生好感，某次在浴室相遇，周姐輪索性詐癲納福，騙孟瑤同床共寢，成功得米。豈料孟瑤原來患有妄想症，每親熱便向男方施襲，周姐輪被打到頭崩額裂，也未能一親芳澤，認真男人最痛。</p><p>李加乘：到咗呢個地步唔好話野戰，伊拉克都同你打兩轉返嚟！——《賭俠2002》</p><p>家輝飾演的地獄黑仔王李加乘逢賭必輸，卻獲春天（馮德倫）賞識而成為賭界紅人，亦因而招惹仇家九哥（姜皓文）。九哥派出Sauna施展美人計陷害加乘，邀他打野戰，色心起的加乘難抵誘惑，結果被九哥手下生擒，再次印證色字頭上一把刀。</p><p>張子偉：誓要去，入刀山，浩氣壯，過千關。——《掃毒》</p><p>化骨龍在《賭俠大戰拉斯維加斯》唱《誓要入刀山》時走音太過深入民心，十多年後拍《掃毒》，這闋歌貫穿整套電影，就是向前作致敬。戲中講述劉青雲、古天樂和張家輝識於微時，每唱此曲便團結起來，家輝還唱秋官腔，但這次終於沒走音。</p><p>賤輝：我仲有嘢輸咩？唔緊要啦！贏又好輸又好，啲嘢都返唔到嚟。——《激戰》</p><p>《激戰》題材嚴肅，不過家輝飾演的過氣拳手賤輝依然有化骨龍影子。劇情講述賤輝決定出戰MMA，老友太歲（姜皓文）擔心他出意外，苦言相勸叫他放棄。賤輝有感虛度了廿年光陰，便跟太歲說出這發人深省的對白。雖然語氣爆笑，但笑中有淚。</p><p>足本收睇《亂噏24》x鄭秀文@杜琪峯；再有卓韻芝！<br>周一至周五《亂噏24》約定你： http://bit.ly/appletalk24  </p></body></html>