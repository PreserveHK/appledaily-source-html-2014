<html><header><meta charset="utf-8"><title>一周三件：寶勝喜上加喜 - 錢雋</title></header><body><h1>一周三件：寶勝喜上加喜 - 錢雋</h1><p>寶勝（3813）唔單止有盈喜，呢間祖國龍頭，食住運動零售業低位pick up，谷底大翻身，PB又平過行家一大截，絕對有得諗。<br>寶勝主打祖國運動零售，兼且係Nike同adidas大牌子嘅關鍵零售商。呢個半年度，寶勝收入高達75.4億元，size媲美電貿商。又場內行家361度（1361）同期收入26億元、特步（1368）27億元、李寧（2331）39億元。寶勝嘅營收size，又係橫掃。</p><p>PB 0.55倍　平絕同行</p><p>運動零售商經歷咗前兩年超痛苦期，乘住市道復蘇，turnaround係其中原因。又大牌子家陣喺中國採針對性策略，由以前行街做運動都係嗰對鞋，到家陣拓展唔同性能、需要嘅運動鞋，呢一點就擴大咗需求範圍。阿爺深明體育可以創造財富，啱啱上個月尾，國務院就發文，加快發展體育產業，估計去到2020年，產業規模超過5萬億元人仔！呢一點，對祖國體育零售商嚟講，絕對係好事。再講，寶勝拍住大孖沙，本身又有優勢，嚟緊日子，快高長大。<br>寶勝已經發盈喜，話嚟緊喺13日公佈今年頭九個月成績單，會虧轉盈。寶勝上年同期大出血1.84億元，呢吓turnaround，唔講得笑。又大孖沙Nike預計，由9月到明年1月嘅全球定單，會增加14%，好過市場預期嘅10%。夥伴有景，照計，寶勝全年張成績單，都有得炒盈喜。<br>寶勝現價（0.76元）仲喺近六年底上落，比起2008年高位2.98元跌咗70%過外，PB得0.55倍。上邊特步1.37倍PB、李寧1.6倍，361度0.77倍。就算比起361度，寶勝都平咗近30%。當追361度PB計，寶勝都要見1蚊，係講緊要升35%。</p><p>錢雋<br>細價股專家<br>本欄逢周二、三、五刊出</p></body></html>