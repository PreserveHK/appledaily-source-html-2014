<html><header><meta charset="utf-8"><title>把地球交給孩子 - 左丁山</title></header><body><h1>把地球交給孩子 - 左丁山</h1><p>北島選編的「給孩子的詩」（中文大學出版社出版）選詩101首原意是給孩子看的，至於孩子係邊個年齡，北島冇講明，但佢在「代序」講明：「讓孩子天生的直覺和悟性，開啟詩歌之門，越年輕越好。」因此可以推斷，呢本「給孩子的詩」裏面嘅新詩，應該係好適合小學生讀、朗誦，與學習嘅。<br>但小孩子讀詩，未必識得領略其中要義，相信北島選詩嘅大原則，係首先注重詞句之美與音節，等孩子熟讀咗咯，到大個仔、大個女之後，仍然記得詩句，到時對詩意及內涵又有一番新體會，就好似我地舊陣時讀「天子重賢豪，文章教爾曹」咁，初初邊度可以真正領略呀，只係當作學習認識一千個中文字啫。<br>隨手翻開「給孩子的詩」，第18頁有秦戈爾之《仿佛》：「我不記得我的母親，只是當我從卧室的窗裏外望悠遠的藍天，我仿佛覺得我母親凝住在我臉上的眼光，佈滿了整個天空。」呢首係懷念母親嘅詩，當然係好易讀，但今日香港一個四十歲母親教一個十歲孩子讀呢首詩，母親大概唔想讀，孩子讀了亦唔會明。<br>第19頁有葉慈嘅《當你老了》。記得中學時老師在英詩堂教過，全班學生冇人明白、領略。今日唔同世界咯，YouTube就可以聽到愛爾蘭演員Colin Farrell朗誦愛爾蘭二十世紀大詩人William Butler Yeats嘅"When you are old"：<br>"When you are old and grey and full of sleep. And nodding by the fire, take down this book."<br>「當你老了，頭白了，睡意昏沉，爐火旁打盹，請取下這本詩歌……（袁可嘉譯）。」小孩子讀呢首詩，叫佢背誦就得，明白其意喎，不必強求，人到六七十歲咯，想起追唔到嘅舊情人，唉，佢都六七十歲咯，先至會真正明白詩嘅意境。不過，此書亦有好多詩適合小孩子嘅，北島選咗兩首日本詩人谷川俊太郎嘅「河流」、「小鳥在天空消失的日子」帶有童真，母親讀俾孩子聽，叫孩子誦讀，輕鬆愉快，還有土耳其詩人Hikmet希克姆特嘅「無題」，佔中之後，最啱孩子讀：「把地球交給孩子吧，哪怕僅只一天，如同一隻色彩斑斕的氣球，孩子和星星們邊玩邊唱，把地球交給孩子吧，好比一隻大蘋果，一團溫暖的麵包，哪怕就玩一天，讓他們不再飢餓……（劉禾譯）。」</p></body></html>