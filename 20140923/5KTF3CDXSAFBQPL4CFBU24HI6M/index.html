<html><header><meta charset="utf-8"><title>中環在線：回顧28年貿發局職途林天福貢獻係微波爐！ - 李華華</title></header><body><h1>中環在線：<br>回顧28年貿發局職途<br>林天福貢獻係微波爐！ - 李華華</h1><p>貿發局總裁林天福噚日回顧佢喺貿發局28年嘅工作，其中一項貢獻，係將公司微波爐數目由一個增至六個，方便帶飯嘅同事，唔知新公司機管局嘅員工聽到佢咁講，高興還是腳軟呢？機管局𠵱家為興建第三條跑道打緊仗，候任行政總裁講緊嘅貢獻竟然係微波爐，如果佢諗住開玩笑，呢個玩笑未必好笑囉。</p><p>唔擔心唔識管理機場</p><p>航空界一直盛傳，政府原先根本冇諗過搵林天福做機管局行政總裁，只係前主席張建東突然辭職，打亂政府陣腳，惟有搵「梁粉」董事羅康瑞做住一年，明年再由貿發局主席蘇澤光頂上，蘇澤光跟林天福合作多年，二話不說就提議搵林天福做機管局行政總裁，冇人反對下就成事。<br>𠵱家機管局為興建第三條跑道打緊仗，不少人都擔心毫無航空界經驗嘅林天福識唔識管理機場，林天福噚日喺歡送會作回應時，就推近期紅人馬雲出嚟，指「阿里巴巴馬雲投資恒大足球亦曾說過，外行人可以領導內行人，只要尊重內行人。」佢上任之後會耐心聆聽各持份者意見咁話。<br>對於市傳佢年薪較上任行政總裁許漢忠高出五成，年薪有900萬元，佢推說薪酬係董事局決定，「老闆唔會overpay夥計。」佢呢句說話咪就好似分析員所講，泡沫未爆之前，冇人知道泡沫係咪泡沫，佢值唔值呢個價錢，真係要睇佢將來有幾多貢獻，增加幾部微波爐一定唔算數。<br>佢做到本月底，10月1日正式去機管局返工。<br><br>李華華<br>mailto:LiWaWa@AppleDaily.com</p><p>【動LIVE】萬人罷課　蘋果全程直播:<br>和平佔中:  http://occupycentral.appledaily.com <br>YouTube:  http://bit.ly/occupycentral </p></body></html>