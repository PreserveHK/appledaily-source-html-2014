<html><header><meta charset="utf-8"><title>情陷夜中環：級數 - 葉朗程</title></header><body><h1>情陷夜中環：級數 - 葉朗程</h1><p>學謝霆鋒，我靠在窗邊，看着另一半為我下廚。由細到大，都鍾意學謝霆鋒。講真，八十後的兄弟們，有邊個未學過謝霆鋒？留長頭髮、染金毛、彈結他、左耳穿耳環，一個揮手，一個微笑，都有值得學但好鬼難學的學問，他是我們這個年代的張國榮。<br>「你望乜嘢？」另一半問。我望緊你煮嘢食，係唔係覺得好冧？「我淨係覺得廚房好細，你可唔可以出返去？」她老實說。所以話，下次搬屋，一定要整open kitchen。如果你是女人，給一個謝霆鋒望住你洗腕或下廚，你會是甚麼感覺？你需知道，謝霆鋒望一望你唔係人咁品。身為「謝霆鋒研究學」的博士生，我可以告訴你，他笑起上來的時候，那雙瞇起上來的眼睛，威力好比一百句綿綿情話。佢望一望你，「冧」就肯定㗎啦，問題只是冧爆定冧死嘅分別。所以話，女方其實已經好收斂，俾霆鋒咁樣望一望，純粹走上前輕輕一吻這般蜻蜓點水就夠了。俾着其他飢渴型，一早成個人擒晒上去。<br>佔中反佔中、真普選假普選、伊波拉和地溝油，所有本年度最多人談論的話題統統加起來，也不及一男一女的復合來得哄動。從這則新聞的轉載次數來看，我有理由相信，他們兩個人的復合不僅僅是娛樂新聞，而是正正經經的「通識」材料。我最感興趣的不是這段新聞到底孰真孰假（因為都幾明顯係真），而是我們所有香港人的反應為何會如此一面倒。除咗齊齊托高iPhone個價畀大陸人買之外，香港人近來實在好少咁團結。</p><p>四年付出　不及一個眼神</p><p>曾經看過某電視節目，那個節目關於21世紀的男歡女愛。節目訪問一位嘉賓，我忘記她的名字，但我無法忘記她名字下面的「銜頭」，四隻大字──愛情專家。竟然可以為自己定個如此戇居的稱呼，連最基本的自我包裝也不曉，試問，她有甚麼資格當個愛情專家？諗諗吓，愛情呢家嘢，其實會唔會有專家？<br>有，我覺得絕對有。有人把愛情說得很複雜，因為他們不明白愛情。舉個例，你有冇試過追一個人，追咗好耐都追唔到？好奇怪，你好了解佢，例如知道佢鍾意食橙但唔鍾意飲橙汁、知道佢怕鬼但又一定要睇鬼片、知道佢食完雪糕會胃痛但又一定要食，然後你唔俾佢食就即刻同你反面，但無論你點了解佢都好，佢就係唔在乎你。又好奇怪，佢深井你灣仔，佢一句唔舒服，凌晨兩點，必理痛保濟丸幸福傷風素乜都帶齊，平時返工放工行到身水身汗就係為咗慳幾蚊，你為咗佢竟然飛咗250蚊的士，但無論你如何隨傳隨到，佢就係唔需要你。Why，你是她肚裏那條蟲，甚至是她隨傳隨到的守護神，但她竟然不在乎你、不需要你，係唔係好奇怪？<br>然後，再奇怪的事發生在你眼前。公司新來一位男同事，他甚麼也沒有做過，完全不了解她的喜好，不曾為她隨傳隨到，他做過的，就只是輕輕地問了她一句：「偷你支塗改帶得唔得？」你親眼目擊，他們兩個狗男女在電光火石間你眼望我眼，就這樣，她，從此屬於他。究竟為甚麼，你出盡法寶也不能走近她一步，而他就只是偷了人家那支塗改帶，就已經可以順便偷埋佢個心？你可以做的也做過，幾乎為她呼出最後一口氣，死在她面前，她卻毫不動容。但另一個男人就只是如此輕描淡寫的拋下一個眼神，就把她弄得神魂顛倒。<br></p><p>四季酒店的Blue Bar內，一位男同事跟我和另一位同事訴苦，佢失戀。故事好簡單，佢鍾意咗一位女同事好耐，而佢同呢位女同事係一齊喺佢哋嘅舊公司轉過嚟嘅。數埋數埋，佢同呢位女同事一齊共事咗四年。喺我哋呢一行，個個都會轉嚟轉去，能夠一齊共事四年，唔係容易嘅事。為方便引述，我叫男同事Simon，女同事Mandy。<br>上個禮拜，Simon同Mandy一齊去旅行，因為佢哋條team上個季度嘅業績真係勁到爆燈，整條team的同事一起到越南某城市慶祝，陽光與海灘。有一晚，Simon鼓起勇氣向Mandy表白。所有同事都回到房間，Simon就趁着這個機會，問Mandy有沒有興趣在沙灘「行多一陣」。Simon冇形容Mandy當時嘅反應，但係我諗Mandy都幾愕然。如果你見過Simon個樣，你絕對會明白，Simon完全唔似嗰啲會提出同人喺沙灘漫步嘅男人。千萬別誤會，我唔係話Simon樣衰，而事實上佢一啲都唔樣衰。<br>行到咁上下，Simon開始表白。我哋識咗有冇四年？「都應該有啦。」Mandy答。Simon搔搔自己的頭髮，再問：「你覺得我個人點呀？」從Mandy回答嘅反應，我估佢已經覺得勁奇怪。「好好呀，做乜無端端咁問？」Mandy這樣說。聽到這個答案後，Simon的膽量隨即膨脹起來，立即入直路。「咁你覺得我哋有冇機會發展吓？」他問。講真，當一個男人要問個女仔「有冇機會發展」嘅時候，其實已經代表佢絕對冇機會同個女仔發展。戀愛的交手過程，沒有可能存在這句對白。有得發展，一定感覺到，又使唔使問出口？<br></p><p>匹配與否　內在更勝外表</p><p>Mandy答得簡單：「你介唔介意我直接啲？」Simon搖頭，不介意。「冇。」Mandy一個字講完，呢個故事亦都講完。Simon約我哋出嚟飲嘢，其實只係想要一個答案：「我同Ivan，佢真係好過我？」Ivan就是那個，求其問Mandy一句「偷你支塗改帶得唔得」的男同事。你一定以為Ivan是那種風流倜儻的情聖，完全唔係。佢皮膚唔好、單眼皮、着埋寸半高嘅皮鞋都仲要矮過Simon。甚至乎，Simon肯定搵得多過Ivan好多。但兩個人能否走在一起，或者會否長久，決不是真的好像八卦雜誌般比一比較就可以，三圍年齡身家體重，邊個贏得多啲就可以KO對手。No，唔會係咁。<br>兩人是否匹配，不是外表話事，而是由內在的級數決定。你看謝霆鋒這趟復合便知道，外表幾襯都冇用，真正的男神，追求匹配的級數。有啲女人好鍾意問：「我靚啲定佢靚啲？」講真，問得呢個咁冇級數嘅問題，你幾靚都冇用。<br><br>葉朗程</p><p>【動LIVE】萬人罷課　蘋果全程直播:<br>和平佔中:  http://occupycentral.appledaily.com <br>YouTube:  http://bit.ly/occupycentral </p></body></html>