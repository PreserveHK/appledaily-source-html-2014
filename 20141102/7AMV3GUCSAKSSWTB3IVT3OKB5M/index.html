<html><header><meta charset="utf-8"><title>黃芷晴背男友暗嗒孖膶林海峰</title></header><body><h1>黃芷晴背男友<br>暗嗒孖膶林海峰</h1><p>【銅鑼灣】現年24歲的黃芷晴跟圈外男友Bryan拍拖3年看似打風都打唔甩，但前日萬聖節，芷晴竟未有陪男友狂歡，反而偕「孖膶腸嘴林海峰」潮男在銅鑼灣逛街兼撐枱腳玩足成晚，二人不但一黑一白打扮襯到絕，芷晴還不時跟孖膶林海峰打情罵俏和望住男方冧笑，令人懷疑她跟男友Bryan感情有暗湧，另結新歡。</p><p>黃芷晴男友Bryan早被父母黃日華和梁潔華認定是未來女婿，早前甚至有報道指黃日華希望借喜事為患上血癌的梁潔華沖喜，所以不時向女兒催婚。然而，正當大家以為芷晴跟男友好事近之際，原來二人感情似有暗湧。前日萬聖節，芷晴竟撇低男友跟一名年約20多歲、貌似林海峰的孖膶腸嘴潮男約會慶祝，芷晴毫無避忌跟對方當街打情罵俏，對孖膶林海峰勁嗒糖。</p><p>介紹自己設計</p><p>前日下午芷晴在灣仔接受完電台訪問後，於晚上7時許跟一名年約20多歲、貌似孖膶腸嘴林海峰的潮男在銅鑼灣約會。二人先在京士頓街的時裝店COS睇衫，見芷晴拿起衣服往對方身上左拼右拼，又笑問對方意見，看來關係匪淺。逛了10分鐘後，芷晴再帶男方到皇室堡參觀小丸子展覽，由於芷晴今次有份為小丸子設計衣服首飾，估計她特地帶孖膶林海峰參觀及問對方意見。最搞笑是二人經過商場柱位時一度以為跟對方失散，會合之後相視大笑，繼而孖膶林海峰輕輕捉住芷晴手臂，表現親暱。</p><p>二人在皇室堡逗留15分鐘後離開時巧遇王友良，一行三人在街上吹水，之後芷晴偕孖膶林海峰到利舞台廣場的韓國時裝店ALAND睇衫，男方試戴冷帽之餘又幫芷晴揀衫，甚至不時嗡口嗡鼻表情多多，逗得芷晴全程哈哈大笑，忍不住當眾輕拍對方手臂，二人打情罵俏表現似情侶。芷晴孖男方轉戰時代廣場逛時裝店和書店，前前後後逛足兩粒鐘，再行到范振鋒於灣仔開設的嵐喬嘆日本菜撐枱腳，食到晚上10時40分始捨得離開，齊齊到港鐵站搭港鐵。</p><p>拍手臂睇紋身</p><p>記者昨日致電芷晴，對於跟孖膶林海峰約會，她笑說：「佢係好好嘅朋友，做時裝設計，我之前已經陪咗男友去海洋公園玩，佢又約咗自己朋友，我咪約自己朋友去街囉。我同男朋友感情好好，冇問題，噚晚我同朋友食完飯，都有同Bryan食消夜。」記者指她當街拍孖膶林海峰手臂態度親暱，她笑謂：「佢有個新紋身，我拍吓佢紋身啫。」難道不擔心男友呷醋？芷晴說：「唔會，佢都知我哋噚晚去街。」<br>採訪、攝影：畢紹基、梁繼光、羅德光</p><p>【三個粉絲去首爾】<br>追星實錄，即上韓劇讀： http://hk.apple.appledaily.com/kstar  </p></body></html>