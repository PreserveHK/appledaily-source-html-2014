<html><header><meta charset="utf-8"><title>一周三件：北海磨出好劍 - 錢雋</title></header><body><h1>一周三件：北海磨出好劍 - 錢雋</h1><p>騰訊（700）家陣市值8,830億銀，對上一個number係北海集團（701），市值只得騰訊0.08%。<br>而北海十年磨出把好劍，油漆業越造越好，上年收入同純利，創咗過去13年嚟嘅新高，營收嘅「晒士」，大過祖國行家，手執牛耳，家陣PE仲係得4.4倍，殘到不得了。 <br>北海主打油漆同投資物業，上年度收入高達14.5億銀，當中，製漆項目收入，突破10億銀大關，上到11億銀，純利就一支箭飆升1.7倍，到1.6億銀，得4.4倍PE、0.6倍PB。祖國行家渝三峽，同一瓣嘅同年收入6.2億港銀，家陣37倍PE、2.3倍PB。另一家金力泰塗料分部收入7.8億銀，PB亦上到2.5倍，北海平咗大大截。<br>而北海製漆業的收入，係前邊渝三峽1.7倍，但現價（0.385元）市值，只得渝三峽14億港銀一半，北海身價，去咗邊？<br>北海油漆業，走中檔路線，尤其阿爺保障房，同中線城鎮化持續性發展，加埋祖國汽車市場穩步增長（今年頭一季產、銷量增加12%樓上），照計，北海繼續好景。唔好估多，北海今年EPS係咁意增長20%到0.104元，預測PE得番3.6倍。</p><p>分拆隨時大龍鳳</p><p>北海前排公佈話有意分拆個別業務上市。集團手頭現金近5億銀，淨現金上3億銀，銀彈夠用，而家陣又超低PE，「701」呢個股票number，股價要反映靚仔業績都嚟唔切，仲話搞分拆？<br>諗到係，分拆後其中一隻股，有機會係大龍鳳，北海作為主體，點都有運行。唔好扯咁遠，買北海基本面超級大折讓，翻一番到0.76元計，明年度PE得8倍多少少，PB亦剛啱得1倍，未有耐追到行家。</p><p>錢雋<br>細價股專家<br>本欄逢周二、三、五刊出</p></body></html>