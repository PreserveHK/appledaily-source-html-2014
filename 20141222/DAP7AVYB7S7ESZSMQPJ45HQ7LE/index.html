<html><header><meta charset="utf-8"><title>魚樂無窮：油價喪跌受惠股誕生 - 唐牛</title></header><body><h1>魚樂無窮：油價喪跌受惠股誕生 - 唐牛</h1><p>油價喪插，盧布暴瀉，成為今年金融界兩隻黑天鵝，近在咫尺嘅神州大地都有一隻天鵝仔，講緊嘅就係疲態漸露嘅人民幣。2005年滙改後人仔連年升值，但阿爺今年出其不意減息，加上美帝叫停QE，雖未啟動加息引擎，卻足以令兩地息差預期擴闊，人仔今年好大機會報跌收場。<br>香港人出名愛人仔，各式各樣嘅高息存款及國債，往往成為市場焦點。係咪應該唔好再掂？大膽預測人仔已見頂，往後嘅玩法由有升有息變成賺息輸水，但喺華府嘅壓力下，大幅貶值空間不大，如果有三厘息樓上，應該都夠冚數。如果條數係咁計，本地藍籌高息股如兩電及領匯（823）更值博。<br>今日推介專營九巴嘅載通（062）。吓？呢個時候揀新地系（新地持有載通33%股權）？冇錯！先睇載通管理層，新地涉案人士中，只有郭炳聯為非執董，上星期更被判無罪，實際影響近乎零。近期油價大跌，航空股、航運股先後發圍，同樣受惠嘅九巴今年竟然零升幅，不合理！睇番中期業績，上半年油價稍稍回落，燃油成本已減6%至7.1億銀，但仍相當於盈利嘅五倍，下半年油價唔見一半，相關成本肯定大減，對盈利幫助立竿見影。集團旗下觀塘工業地，正與新地合作發展，潛力有待瘋狂釋放，現價PB不足1倍，兼有近四厘息打底，絕對值得上車支持。<br><br>唐牛<br> https://www.facebook.com/tongcow88 </p></body></html>