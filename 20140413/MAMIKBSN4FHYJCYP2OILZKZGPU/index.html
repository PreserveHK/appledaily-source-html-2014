<html><header><meta charset="utf-8"><title>【真係驚鳥】必睇！「公屋潮文」續集：「天堂鳥」驚變「香港玩完鳥」</title></header><body><h1>【真係驚鳥】必睇！「公屋潮文」續集：<br>「天堂鳥」驚變「香港玩完鳥」</h1><p>仲記唔記得衞蘭……唔係，係Madam盧主演嘅短片:《【公屋潮文】公屋‧居屋‧私樓》？點擊率累積至今，已有61萬，成8千個正評，勁呀!<br><br>導演Ronnie再接再厲，今次唔翻拍高登潮文，而係抽乾水…抽MK-Pop嘅，有新嘢睇喇!<br><br>最近MK-Pop成日都畀人熱烈討論，負評嘅數字多都數唔到，但係有時有啲嘢，轉一轉個角度，換過個包裝，都可以係好精彩令人拍爛手掌。<br><br>Ronnie今日上載咗佢哋新作叫《香港玩完鳥》，條片入面用咗MK-Pop天堂鳥嘅首本名曲——《登陸太陽》，但係畫面就換咗唔係天堂鳥三個，而係換咗做動畫——天堂鳥三個主角變成動畫人，都係三個，一個叫6、一個叫8、一個叫9。你懂的。<br><br>條片用咗好多唔同嘅動畫去配合歌詞，由原本一條好少人鍾意聽嘅MK歌，變到好多人like嘅政治歌，真係換個包裝，咩都唔同晒。仲有網民話：「唔知係唔係冇咗天堂鳥三個人個樣，首歌順耳咗。」<br><br>而條片入面講咗唔少政治問題，好似有民怨、普選同法治社會同人治社會嘅問題，最尾都不忘抽一抽陳奕迅喺WWF廣告嘅水，真係水都畀佢抽乾了。<br><br>俾Eason唞下得唔得？<br><br>去片:<br>【正治製作】香港玩完鳥<br> https://www.youtube.com/watch?v=5MzRRVbxRt4 <br><br>【公屋潮文】公屋‧居屋‧私樓<br> https://www.youtube.com/watch?v=NSy5VsWjFkA  </p></body></html>