<html><header><meta charset="utf-8"><title>大學富者愈富 - 左丁山</title></header><body><h1>大學富者愈富 - 左丁山</h1><p>八月中，賽馬會宣佈捐款十三億元港幣俾中文大學作興建中大醫療中心（CUHK Medical Centre）之用，左丁山以為以銀碼計，呢筆捐款好可能係2014年全球最大一筆向大學捐款。十三億元就肯定係香港教育史上最大一筆單項捐款。<br>點知道恒隆地產大股東家族仲大手筆。恒隆創辦人陳曾熙兩位公子陳樂宗、陳啟宗兄弟聞名世界，無人不識，陳啟宗係南加州大學校友，南加大校友會在香港及亞洲非常活躍，陳啟宗功不可沒。南加大校友多的是富家子弟，有錢學生多不勝數，但好似陳啟宗咁努力推廣南加大，為南加大到處宣揚嘅，就非常罕見。陳樂宗呢，就係哈佛校友，哈佛放射物理學博士，平日對地產發展興趣不甚濃厚，自己在1984年就成立一個直接投資基金Morningside Group（故此佢兩兄弟捐款一億俾中大成立一間新書院，就叫做Morningside College晨興書院），專門投資於生物科技，癌症研究及科技公司，多年來十分成功。陳啟宗搞恒隆賺大錢街知巷聞，陳樂宗嘅「晨興集團」悶聲發大財，香港就比較少人知。<br>今次陳樂宗捐款三億五千萬美元（相等於27億港元以上）俾哈佛大學公共衞生學院，一雷天下響，闊綽豪氣驚人，創哈佛378年來單一捐款紀錄，哈佛於是將公共衞生學院命名為Harvard T. H. Chan School of Public Health（哈佛陳曾熙公共衞生學院），成為哈佛第二間私人名稱學院，與Kennedy School of Government（甘迺迪政府學院）相輝映，以後在哈佛大學，陳曾熙與甘迺迪並稱。<br>大學愈出名，愈有錢，捐款愈容易。「穆迪投資者服務」曾做統計，2013年，208間美國私立大學之中，已有投資及現金儲備達十億美元以上嘅大學，佔去總大學捐款嘅67%，比2003年嘅62%還要高，「窮大學」（即係只有投資及現金一億美元或以下嘅）只係分得總捐款嘅3%，換句話講，大學籌款所得，十分貧富懸殊，正是貧者愈貧，富者愈富，一間大學不能因為自己某年籌款成績驕人就慢下來，否則就會向「下流」，好似哈佛咁，已經係世界最有錢嘅大學，但每年發動籌款，成績必然名列前茅，點會念及甚麼財富差距（wealth gap）吖！</p></body></html>