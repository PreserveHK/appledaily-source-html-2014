<html><header><meta charset="utf-8"><title>峇里行禮　斟茶畀伍姑娘陳敏之喊爆嫁賭神</title></header><body><h1>峇里行禮　斟茶畀伍姑娘<br>陳敏之喊爆嫁賭神</h1><p>現年35歲索腿天后陳敏之昨日出嫁，與拍拖10年的圈外男友雷偉信（William）在峇里Conrad酒店內的白色小教堂行禮。陳敏之穿上自己設計的婚紗出嫁，儀式既溫馨又浪漫，令她感動落淚；不過敏之老公William卻相當低調，只得背面相，敏之笑言他是「賭神」化身。</p><p>陳敏之一直想秘密結婚，但被本報率先踢爆昨日在峇里舉行婚禮，契姐伍詠薇、好友嚴淑明、梁烈維夫婦及數十位親友等出席見證，梁烈維和伍姑娘更是兄弟姊妹團之一。陳敏之穿起由自己設計的婚紗，在藍天碧海襯托下更見明艷照人。不過，新郎William就相當怕醜，相中完全不見正面，猶如「賭神」只有背面上鏡。</p><p>澄清冇奉子成婚</p><p>一對新人在白色小教堂內行禮，二人宣讀誓詞及交換婚戒，陳敏之表示見到十字架已感動落淚，她說：「今日成個過程都好緊張同興奮，成日都喊，但真係好開心。」婚禮儀式完畢後，兩人還依足傳統跪低斟茶給敏之媽媽及伍姑娘和練海棠，伍姑娘感動到眼濕濕，她亦祝福兩人：「我祝契妹一生幸福快樂，同老公永遠恩恩愛愛、開開心心、相敬如賓。」而嚴淑明就接到新娘拋的花球。<br>陳敏之透露婚後仍會繼續拍劇，但不會回港補擺酒，為何選在峇里行禮？她解釋：「自己係基督徒，我好鍾意個白色教堂，加上我又鍾意陽光與海灘，呢度風景好靚。之後我都會繼續拍劇，唔會影響工作，只係完成一個心願。」為何老公只有背面？她笑說：「佢可能想做賭神，唔鍾意上鏡，由得佢啦。」<br>森美前晚出席錄影時，笑指陳敏之因為有喜才急住結婚，陳敏之昨日回應：「梗係唔會有咗啦！我係基督徒，一定結咗婚之後先生仔。」而有傳一對新人豪花七位數舉行今次婚禮，晚上還舉行婚後派對，繼續狂歡。<br>採訪：嵐山、魯吉</p></body></html>