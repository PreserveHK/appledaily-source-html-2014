<html><header><meta charset="utf-8"><title>中環在線：Jamie Oliver怕搶鏡港餐廳開張唔蒲頭 - 李華華</title></header><body><h1>中環在線：Jamie Oliver怕搶鏡<br>港餐廳開張唔蒲頭 - 李華華</h1><p>英國名廚Jamie Oliver創立嘅Jamie's Italian今年初宣佈即將來港開業，唔少粉絲都期待一睹Oliver風采。</p><p>渣打前大班戴維思坐鎮</p><p>可惜，餐廳香港及中國區行政總裁William Lyon透露，Jamie為免搶去餐廳同員工嘅風頭，已決定開張時唔來港宣傳，但佢搵來渣打（2888）前大班戴維思（Mervyn Davies）坐鎮。唔通到時由呢位財經名人為餐廳開張？<br>Jamie's Italian餐廳全球有超過30間分店，新加坡、杜拜、俄羅斯都有，香港分店將落戶銅鑼灣登龍街Midtown，預計8月試業。<br>William曾經係怡和餐飲集團業務發展總經理，為取得Jamie's Italian香港同中國區嘅專營權，兩年前主動搵Jamie嘅工作團體，傾咗好耐先落實合作，佢舊年成立公司Big Cat Group去經營呢個餐廳專營權，仲搵來戴維思做Big Cat主席，睇中佢可以為公司帶來中港人脈網絡。<br>William指，將會專注做好香港第一間分店，稍後先考慮北上，去上海、北京開店。<br>為保持香港分店嘅質素，食材採購、菜式烹調都會依照英國總店嘅指引，嚴格監控。William預計，人均消費250元，唔走Fine Dining路線。<br>Jamie's Italian嘅海外店舖亦會照顧本地人口味，例如新加坡人嗜辣，當地分店將菜式加辣。雖然香港店嘅菜單未定好，但港人愛食海鮮，應該會有更多跟海鮮有關嘅菜式選擇。<br>招牌菜Prawn Linguine（大蝦扁意粉）與William個人至愛嘅Meat Plank（意大利火腿與芝士盤）到時必定有售。<br><br>李華華<br>mailto:LiWaWa@AppleDaily.com</p></body></html>