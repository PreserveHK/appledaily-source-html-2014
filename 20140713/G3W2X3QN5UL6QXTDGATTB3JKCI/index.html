<html><header><meta charset="utf-8"><title>膠燈討論區：決賽博開大波膽</title></header><body><h1>膠燈討論區：決賽博開大波膽</h1><p>祥  Hi：肥頭，今晚不如大圍人一齊上你度睇波啦！<br>肥  頭：我冇所謂，但唔知德叔頂唔頂得住，連續兩晚都睇！<br>德  叔：聽日茶餐廳休息一日，我話嘅！<br>肥  頭：嘩，為咗睇世盃去到咁盡？生意都唔做？<br>德  叔：驚咩？我係老細，今晚再買啤酒上嚟同你哋啤一啤。其實呢兩隊我都麻麻，但阿根廷贏我愛隊荷蘭，我想睇佢哋點樣俾德國掃走。<br>艇仔張：嗱，德叔，咁你今晚跟我買，我等陣準備去投注站買兩個波膽，3:1同4:1。<br>肥  頭：決賽買咁大波膽，艇仔張，想做善事呀？<br>艇仔張：肥頭，兩年前場歐國盃決賽點解釋？大家諗住意大利同西班牙有得抽吓，最終咪俾狂牛大炒4球。<br>祥  Hi：大家成日攞之前90年德阿嗰場決賽來做參考，86年嗰場3:2又唔講。<br>艇仔張：既然今年咁多波入，我覺得攞少少博吓啲大波膽，都未嘗不可。<br>德  叔：咁點解要博阿根廷入到一粒呀？<br>艇仔張：哈哈，都係因為信美斯（圖）點都可以幫阿根廷整到一粒囉！<br>祥  Hi：不過如果博大波膽，咁我寧願買兩邊4:2啦！反正我覺得阿根廷贏都唔係冇機，德國後防都唔見得太穩，同埋啲賠率仲好分㖭！<br>肥  頭：咁買少少都ok嘅，反正得番一場，玩唔到過關，買主客和、讓球主客和或者入球大細都冇肉食，就試吓刀仔鋸大樹啦！</p><p>人物介紹：</p><p>德叔——旺角茶仔老闆<br>肥頭——吹水怪<br>祥Hi——肥頭屋村老友<br>福嬸——茶餐廳侍應<br>艇仔張——扮專業賭友<br>大食肥牛——賭精一名，命中率甚高</p><p>【依波Live】即睇直播：<br> http://worldcup2014.appledaily.com/match/live <br> http://bit.ly/EballLive  </p></body></html>