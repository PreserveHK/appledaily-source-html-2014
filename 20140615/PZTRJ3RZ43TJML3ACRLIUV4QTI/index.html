<html><header><meta charset="utf-8"><title>趣BLOGBLOG：全職炒股變病態賭徒 - 股榮</title></header><body><h1>趣BLOGBLOG：<br>全職炒股變病態賭徒 - 股榮</h1><p>周顯早前在其專欄中談及全職炒股的經驗，試過半年內由10萬炒到800萬，亦慘嘗三個月內輸身家變成一無所有，結論是全職炒股的路並不好走。文章在網上熱傳，再一次證明，坊間唔care你點樣發達，但會關心你如何仆街。</p><p>四個月非人生活實錄</p><p>半年前朋友聚會，其中一位讀書最好的，毅然放棄筍工，投入全職炒股。當時很多人覺得佢好威、好型，唔使返工受氣，每日在家對住電腦炒幾個鐘就收錢。半年後睇世界盃再聚會，全職炒家極速「收咧」，半個月前已重返舊舖工作。坊間傳媒，不時報道所謂全職炒股賭神，與朋友傾談半句鐘，得他同意，披露四個月的非人炒股生活。<br>股場如球場，強如西班牙上半場霸氣十足，下半場被荷蘭打到落水狗，逆轉之快，無人能料，天堂跌落地獄只是眨眼間之事。<br>足球殘酷，股場更加殘酷，朋友選擇全職炒股，緣於去年贏得太順，「買銀娛、買騰訊，睇完圖食了幾轉，等股價回番又入過，細價股又扑中幾隻，唔夠半年就賺了三、四年人工……時間真係唔夠用，當時諗如果全心炒股睇technical，會賺得更多，且有四年人工做本，有本錢可守。」<br>新年後，朋友開始全職炒股生涯，「開市前睇報紙通告做功課，九點半開始落盤，四點收市後，畫圖睇年報做分析，頭一個月科網仲有得炒，每日trade十幾宗，當時覺得非常充實。雖然覺得（科網）有泡，但圖表仲好靚，已經mark咗位，跌穿就走。」<br>順境波人人識踢，覺得賺到錢是我本事。3月份後，所謂新經濟股開始散水，朋友要踢逆境波，「頭幾日輸錢，我還覺得是短暫調整，但持續一、兩個月，生活變得渾渾噩噩，每日的任務是meet target、追quota，定了每月賺到原本份糧，今月做唔到，下個月壓力更大，只有攻冇得守，你的底線就是冇底線。」</p><p>遇上逆境即陣腳大亂</p><p>「昔日肯長揸，因為有份糧去守，現在卻變成飢不擇食，幾格都唔放過。變得太過計算，每日為trade而trade，明明冇心水，但見到隻股仔成交大異動，又不知不覺地買入，好似病態賭徒咁，輸part都輸死，唔夠一季輸了去年大部份利潤。技術分析完全失去效用，跌穿止蝕位打靶，就見底反彈，有種感覺就係連個天都唔鍾意我。」<br>聽佢講到這裏，突然想起昔日前輩的一番話。「你覺得全世界得你識睇圖咩？大戶唔識技術走勢，但會請幾個圖表專家睇，個個都識畫條支持線，set咗跌穿$5止蝕，我係大戶，就要隊落$4.7、$4.8，等你班聰明仔乖乖地打靶，然後買番上嚟激死你。」朋友聽完，覺得有幾分道理。<br>揀股最叻的基金經理、分析最獨到的分析師、所有冧巴都識的財演，全部都非全職炒股，要靠別人的錢搵錢，或者收取高薪厚職。誠如曾教授話齋，只有兩種人可以全職炒股，那就是莊家與莊家的好朋友。<br><br>股榮<br> http://www.facebook.com/stockwing1 </p><p>識睇　一定睇蘋果嘅足動世盃：<br> http://worldcup2014.appledaily.com/ </p></body></html>