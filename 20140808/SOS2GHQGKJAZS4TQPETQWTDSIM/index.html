<html><header><meta charset="utf-8"><title>懶理維穩碟劈至半價克勤一家溫馨濕平</title></header><body><h1>懶理維穩碟劈至半價<br>克勤一家溫馨濕平</h1><p>【九龍塘】李克勤日前一家四口到又一城吃喝玩樂，當日早上約11時，克勤駕車接載老婆盧淑儀、6歲大仔立仁（Ryan）和4歲細仔力司（Rex）抵達商場，隨行還有一名外傭貼身服侍兩位小主人。當他們泊好車步入大堂時，克勤兩個囝囝見到有加菲貓展覽，興奮地如馬騮般跑來跑去，克勤叫兒子站好讓他拍照，囝囝都只顧周圍走嬉戲，難為爸爸辛苦捕捉鏡頭。<br></p><p>囝囝兄弟情深</p><p>之後一家人到PAGE ONE書局揀兒童書，活潑的Ryan和Rex在書局中走來走去，克勤夫婦就主力幫寶貝仔揀了一堆英文故事書，然後由盧淑儀去排隊付錢，克勤先到隔鄰餐廳攞位，待醫完肚後，克勤一家就去了玩具反斗城，盧淑儀和大囝Ryan試玩足球遊戲，細仔Rex竟呷醋行埋一邊，要外傭𠱁他才乖乖返回媽咪身邊，廿四孝媽咪即呵番Rex，身為哥哥的Ryan轉與弟弟玩足球遊戲，表現得兄弟情深。<br></p><p>網民：送都唔要</p><p>至於克勤就獨個兒到隔鄰唱片舖蹓躂，行了一圈後落停車場先取車，盧淑儀買了足球玩具後，即拖兩個囝囝會合老公，一家人返歸享受家庭樂。<br>此外，由黃偉文填詞的克勤歌曲《北京北角》被指為維穩歌，不知是否這個原因影響唱片銷量，近日有網民貼出克勤這張精選加新歌唱片於旺角信和「低至半價發售」，挖苦留言：「送都唔要。」<br>採訪、攝影：畢紹基、羅德光、楊浩賢</p></body></html>