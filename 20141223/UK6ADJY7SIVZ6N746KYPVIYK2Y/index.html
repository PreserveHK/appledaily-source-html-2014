<html><header><meta charset="utf-8"><title>女神tea time：阿信屋係霸權？ - Fifi</title></header><body><h1>女神tea time：阿信屋係霸權？ - Fifi</h1><p>CEC國際（759）出半年業績，講盈利的話，半年多賺32%；收益亦按年增約33%，算係交到數。不過相信大家對大數都冇乜興趣，主要集中力都係阿信屋，份業績嘅最大亮點，就係透露公司會進一步開新業務，最新搞作係「759麵包工房」。在下覺得，有趣嘅事唔係佢賣乜，而係網民反應。大家一如既往，每次聽到佢有新搞作，就即時反應話：「759搞霸權！」<br>以事論事，乜叫霸權先？根據一般認知，以超市為例，泛指大財團連鎖超市，持自己市場份額大，一係合謀定價，再唔係就威脅供應商，打壓小商戶。首先，公道啲，而家暫時未聽過阿信屋有以上不道德行動。其二係，只要你睇番份業績，你就知阿信屋毛利率34%，比去年微跌0.5百分點，主要因為租金成本上升；至於經營溢利率得3.4%，即係100蚊先賺你3.4元。由此可見，公司毛利率政策一如過往，唔存在食水深咗或賤價賣貨搶客問題，實在睇唔到霸道個位喺邊？反而業績提到，公司入錯大路貨，搞到減價散貨都冇人要。菲菲問過林老闆，好似雞精嗰啲咁，入咗先發現啲客係唔會喺阿信屋買呢類周街買到嘅貨品，痛定思痛後，就肯定阿信屋宗旨係「人有我唔可以有」，意味之後會主力走偏門貨，百佳、惠康唔會係直接競爭者。走得咁偏，唔通仲有資格做霸權？<br><br>Fifi<br> http://www.facebook.com/lovefrystock <br>本欄逢周二、四刊出</p></body></html>