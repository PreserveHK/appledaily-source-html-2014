<html><header><meta charset="utf-8"><title>異動空間：賣殼股份點樣搵 - 魏力</title></header><body><h1>異動空間：賣殼股份點樣搵 - 魏力</h1><p>兩份通告、一份業績、一幅走勢圖，再加點聯想力，隨時可以發掘出一隻賣殼股！建福集團（464）市值2.1億銀，低殼價一大截，細隻係賣殼的先決條件。5月9日發盈警，預期截至3月底年度將錄得虧損，但股價全無反應，顯然已經預咗。低位潛伏一年後，6月5日股價雷霆萬鈞炒高近兩成，成交三年新高，明顯有料到。當日收市後公佈將於6月27日出業績，魏力覺得兩者絕非巧合。<br>講得業績日期，盤數應大局已定，唔通業績有驚喜，故春江鴨入場掃貨？機會料不大。睇返業務公司主攻電子美髮產品如風筒、直髮器、捲髮器等，技術含量不高，全球競爭大，仲要代工生產，毛利低很合理。集團廠房在東莞，強國增長放緩、人仔升值、最低工資狂加、工人短缺、零部件價急升均影響集團利潤。半年業績中公司更明言未來幾年都冇運行，賣盤可謂呼之欲出！<br>再睇盤數集團資產淨值3.8億元，PB僅0.55倍；現金1.15億元佔市值55%，扣晒負債淨現金4,674萬元。大股東持股近56%，貨源集中。表面顯示，賣盤誘因大到無倫！炒上3億元殼價可見7毫；真係賣的話升幅難以估計。</p><p>魏力<br> http://www.facebook.com/2012jason </p><p>識睇　一定睇蘋果嘅足動世盃：<br> http://worldcup2014.appledaily.com/  </p></body></html>