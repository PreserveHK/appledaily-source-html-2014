<html><header><meta charset="utf-8"><title>第一間必勝客 - 左丁山</title></header><body><h1>第一間必勝客 - 左丁山</h1><p>七月三十一日本欄談及「買Pizza公司」，即日收到一位讀者電郵云：<br>「小弟今日在蘋果日報拜讀先生發表『買Pizza公司』一文中提及香港的Pizza Hut是由怡和集團引入香港的？這似乎有點出錯了！<br>根據小弟的認識，香港Pizza Hut早期是由一間在香港代理Akai音響的公司名P.H. Shek父女檔引入來香港的，他們第一間開的總店就是在尖沙嘴中心地舖及地庫一層打通經營的，當年Shek先生和女兒兩人都在店中打點一切，Shek先生女兒還穿上了侍應的圍裙在店中穿梭招呼客人呢！此情景今天難再的了！左先生不妨向朋友翻查一下詳細資料。」<br>多謝呢位讀者提醒，於是左丁山翻查資料，知道香港第一間必勝客於1981年開業，怡和集團到咗1987年先至擁有必勝客香港經營權，即係話1981-1987年之六年間，另有人經營香港必勝客，但左丁山搵唔到是那一個集團，那麼讀者所言，應近乎事實，如有其他讀者記得清楚，請來電郵通知。<br>左丁山第一次食「必薩餅」（以前北京叫法），係在置地廣場，未曾在尖東尖沙嘴中心食過，尖東在80年代，十分興旺，後因交通往來不便，人氣漸失，今天已經輸晒俾尖西廣東道，一說與地運有關，科學之分析，就係尖東規劃有失策之處，無謂再提。<br>此日在中午飯局上碰到成班財經名嘴，聽電訊P講未來大勢，佢話不知iPhone  6何時推出，但預料大概在秋季，香港手機市場銷售量增長，下半年靠晒iPhone  6，如果唔掂嘅話，今年嘅增長就係咁先，電訊P話好在佢地嘅固網及寬頻基建生意仍然有穩定增幅，唔係靠晒智能手機銷路啫。電訊P嘅策略係完全避開「內容創造」（creating contents），一味注重「基建」（infrastructure），即係起定一啲大馬路俾法拉利、寶馬、本田……通行，架架車經過都要交過路費，咁就夠晒穩陣，似收租一樣，內容創意呢啲事如設計法拉利，咪由王維基等創意人去開拓囉。名嘴L話呢個生意組合模式雖無驚喜，勝在穩定，唔會令股東突然震驚，持股可以瞓得安樂。名嘴L唔見咗一排，眾人問佢去咗邊，佢話三個星期前黃昏時間六點幾，佢參加小型馬拉松賽事，跑十公里，想在一小時內完成，跑到最後一公里，盡量谷起，點知一過終點就昏倒在地上，醒來後已身處仁濟醫院急救病房，病情係中暑、缺水導致急性腎衰竭，救番後在醫院吊鹽水五日先至出院回家休養。大家慶幸名嘴L夠運兼命大，也因此知道中暑原來可以係咁大件事，普通做運動健身即可，不可抱強烈求勝之心呀！ </p></body></html>