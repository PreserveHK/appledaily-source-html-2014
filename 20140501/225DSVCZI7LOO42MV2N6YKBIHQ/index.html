<html><header><meta charset="utf-8"><title>識做香港人嘅，一定係咁做 - 曾志豪</title></header><body><h1>識做香港人嘅，一定係咁做 - 曾志豪</h1><p>廣東話真係好正，廣東潮語更加係G點所在，最能搔着癢處是也！<br>網民至愛兩句，一句係《低俗喜劇》嘅「識×（動詞）嘅，一定係×（動詞）驢仔×（名詞）」（你懂的）。表面句式，是一種正面肯定的讚美之詞，例如「識飲紅酒嘅一定飲法國紅酒」、「識睇波嘅一定睇C朗」，但網民是全世界最討厭正面歌頌偉大事物的懷疑主義者，所以這句潮語，很快便變成嘲笑別人出醜的形容詞。最抵死的是，這是一句反話，明讚實踩，你也無可奈何。例如你睇到旺角潮童着到比天堂鳥更天堂鳥，你便可以笑笑口講一句：「識着衫嘅一定係着hip hop波衫加粗金鏈！」知你者謂你口賤，不知你者謂你識貨也。<br>譬如面對阿爺屈機式的篩選政改方案，與其大叫「假普選可恥」，不如說「識揀嘅一定係揀高門檻全票制！」<br>面對高鐵事先張揚的「意外」爛尾驚訝事件，與其大喊「黑箱作業政府監管不力」，不如笑笑口「識賴嘅一定賴地硬同落黑雨」。<br>又或者再讚嘆一句「識起高鐵嘅一定喺香港起高鐵」，嗰種無王管任你玩嘅處境，下刪三百字，言猶未盡而大家明白。<br>我們身處一個隱惡揚善、被逼要求客觀公正冷靜報導新聞的畸形年代，當我們不敢明目張膽批判而要顧慮身後會有冷箭侵襲時，便要借助這種戲謔反話來開拓安全的批評空間。<br>黃子華嘅「係咁㗎啦」是一種無奈的接受，但我們進化了，訓練自己，這些無理現狀不只是一種客觀存在（係咁㗎啦），更是「理所當然」，「識睇嘅一定睇亞視。」<br>因為，「識做香港人嘅，一定係咁做。」</p></body></html>