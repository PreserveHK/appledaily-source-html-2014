<html><header><meta charset="utf-8"><title>魚樂無窮：利信達擁光棍節概念 - 唐牛</title></header><body><h1>魚樂無窮：利信達擁光棍節概念 - 唐牛</h1><p>雙十一光棍節仲有唔夠一個月就殺到，還記得去年那些瘋狂購物情節嗎—一粒鐘賣咗200萬條底褲及160萬個bra，前者總長度達3,000公里，後者疊埋等於三座珠穆朗瑪峰。舊年總成交額破紀錄達350億人仔，今年再破紀錄，話都冇咁易。誇張情節嘅背後，其實係印銀紙嘅動力，你睇，阿里巴巴輕鬆突破100美元，炒嘅正正係光棍節概念。<br></p><p>網上商店有錢途
</p><p>環顧本港上市公司，唔少都有涉足網購，但要搵處於增長期嘅，主打女裝鞋嘅利信達（738）會係不二之選。剛過去嘅業績會上，CEO劉舜慧表示，旗下中低檔品牌CNE實體店已全線關閉，並轉移至網店，年初登陸天貓商城，六個月閃電式有錢賺，犀利！事實上，品牌已經打入天貓商城首30位，未來目標進佔10大。公司更預期，今年光棍節銷售額有力倍翻！<br>從基本因素出發，利信達亦唔失禮。截至8月底止，中期盈利按年增長26.8%至9,694萬銀，毛利率升0.8個百分點至66.9%，中期息亦增至8仙。雖然本港業務倒退，但內地業務標青，溢利升逾兩成，足以抵銷影響。高檔品牌LINEA ROSA推出僅三年，但口碑良好，去年更屬集團同店增長之冠！未來配合CNE雙線發展，大小通吃。<br>彭博綜合券商預測，今年預測市盈率10.6倍，呢一浪食正網購熱潮，估值有望提升，用13倍市盈率做目標，可見4.7元，潛在升幅逾兩成。<br><br>唐牛<br> https://www.facebook.com/tongcow88 </p></body></html>