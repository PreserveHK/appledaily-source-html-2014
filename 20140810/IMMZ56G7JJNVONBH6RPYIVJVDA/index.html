<html><header><meta charset="utf-8"><title>趣BLOGBLOG：樓市唔跌最可靠訊號 - 股榮</title></header><body><h1>趣BLOGBLOG：<br>樓市唔跌最可靠訊號 - 股榮</h1><p>大家對樓市新高、屋苑癲價、劏房有價有市的報道，應已感到麻木及不耐煩。的確，見到樓市gogogo，第一次會覺得黐線，第二次感到茫然，第三次認定理所當然。所以坊間對樓市的聚焦點，不再是升到幾高，而是幾時會仆街。有樓的，想高沽等跌買番；冇樓的，就等冧市做業主。<br>上周五《蘋果日報》A1用棺材房月租2,800元，形容樓市瘋癲的現象。記得昔日股市新聞成為A1後，反高潮倒轉走的機會甚高，配合近日不斷有專家出來，指樓市快見頂，心水清的人或感覺到，樓市真的進入調整期。不過，多位資深行家不約而同地講，樓市要見頂或見底，最可靠的要睇《壹週刊》，事關明燈指數近乎爆燈。<br>為了印證《壹》仔的威力，股榮統計了《壹週刊》自2001年至今年以來，封面用樓市做古仔的報道。約700期當中，講樓市的超過40期，對樓市的睇法，約九成唱淡，除了2007年及2010年有兩、三期形容樓市會掂，如〈二手樓起動〉、〈買  入市執死雞〉，其餘超過20期的大標題都是淡到冇朋友，包括2014年〈樓市敲喪鐘〉、2013年〈樓市懸崖〉、2012年〈撚爆樓市〉及2011年〈不要買樓〉等。其間樓市未爆，中原樓價指數（CCL）卻升爆廠。<br>2008年海嘯後，樓價短時間內急回，算是近年最好上車機會，08年底CCL低見約57水平，《壹》仔同期以〈樓市假反彈 入市忍手〉為封面，燈盡樓市。</p><p>市場扭曲　港人無奈</p><p>出現如此情況，原因有兩個。第一是現象易睇，結論難測。有現象不等於可作結論，正如有泡沫，唔等於即刻會爆。雜誌又好，報紙又好，愛以社會現象分析股樓興衰，例如有豪宅鬼城的現象，只能說豪宅市場有暗湧，卻不能代表整個樓市出現危機。換作股市，大市近月氣勢如虹、成交急增，這是牛市的現象，但能肯定目前是牛三嗎？現象是真，但將之推論到主觀意願，難免有一定錯判風險。<br>第二點，香港樓市根本上是一個被扭曲的市場，政府不斷干預打壓下，買家業主、投資客、以至發展商，對後市皆存在不確定性。經濟學上，如供求失衡，價格上會有所反映，繼而令供應增加，將價格回復至合理水平。<br>目前樓盤供應少，令價格飆升，但發展商卻不願增加供應，反而平價投地，不是睇淡後市，而是無法預知四、五年後起完樓，需求還存在嗎？因此目前惟有嘆慢板，慢慢賣，慢慢起，等政策明朗化，始重新部署。<br>一個被扭曲的市場、劣幣驅逐良幣的社會，可以極不合理，卻吹佢唔脹。<br><br>股榮<br> http://www.facebook.com/stockwing1 <br></p></body></html>