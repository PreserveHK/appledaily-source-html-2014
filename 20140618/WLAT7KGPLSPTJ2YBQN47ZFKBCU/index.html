<html><header><meta charset="utf-8"><title>一周三件：丹楓潛質優厚 - 錢雋</title></header><body><h1>一周三件：丹楓潛質優厚 - 錢雋</h1><p>在上個星期，場內傳四太梁安琪以32億銀買入黃竹坑商廈，樓面呎價1萬銀。南區工商廈隱藏價值豐厚，而丹楓控股（271）就揸住同屬南區鴨脷洲臨海工廈，照秤肥仔水。<br>丹楓透過聯營，揸住位於鴨脷洲嘅港灣工貿中心，單計丹楓應佔權益，hold住33.6萬平方呎。照咁睇，港島區靚地供應少，係事實，而講緊嘅港灣工貿中心又面向超級無敵大海景，可塑性非常之高，遲早有人敲門。<br>不妨以市傳四太出手呎價打個八折，到8,000蚊做參考，丹楓單係港灣工貿中心，已經等值27億銀，係集團市值9.3億銀接近3倍！<br>即係話，現價（0.74元）買丹楓，係免本揸住集團另控大潭紅山半島（應佔17萬平方呎），同尖沙嘴港晶中心（11萬平方呎），呢啲超級靚仔物業。<br>重秤紅山半島同港灣工貿中心，丹楓NAV由上年尾3.84元，上到5.3元，折讓高達86%，PB得0.14倍。又丹楓到上年尾，揸住淨現金3億銀，財政乾淨兼現金牛。又家陣掌舵戴小明連其他大股東總共揸咗丹楓65.2%，街貨權益34.8%，等值3.2億銀咁大把。</p><p>旗下物業可塑性高</p><p>場內內房殼股萬達商業（169）總市值達92億銀，係丹楓市值嘅10倍，PB講緊13倍。另一隻招商局置地（978）1.1倍PB，54億銀市值，亦講緊係丹楓市值嘅6倍！丹楓股東中，仲包括小甜甜（龔如心，已故）同中外運長航集團，全部大孖沙級數。<br>丹楓旗下物業唔止可塑性高，本身可塑性亦唔弱。煲丹楓當上返1蚊計，要升35%，PB得0.19倍。博上邊講嘅物業或成間企業俾人睇中，翻一番到1.4元計，PB仲係得0.26倍，市值16億銀咁大把。</p><p>錢雋<br>細價股專家<br>本欄逢周二、三、五刊出</p><p>【622公投　我撐普選】 毅行直播<br>流動版網頁:<br> http://622popvote.appledaily.com </p></body></html>