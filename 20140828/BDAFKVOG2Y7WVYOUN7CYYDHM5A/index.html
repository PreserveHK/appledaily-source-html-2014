<html><header><meta charset="utf-8"><title>體壇拾趣：15歲「美絲」青春殺敵</title></header><body><h1>體壇拾趣：15歲「美絲」青春殺敵</h1><p>今年女子網壇有唔少新星湧現，而喺周二嘅美國網球公開賽女單首圈，年僅15歲嘅東道主球手比莉絲就以6:1、4:6同6:4，贏咗年初打入澳網決賽嘅12號種籽施寶高娃，成為18年嚟最年輕嘅美網晉級球手。</p><p>細細個睇舒娃打波</p><p>呢位目前世界排名1,208位嘅業餘球手，今場贏咗比自己大10年嘅對手，賽後記者問佢有咩感受，佢就興奮到話難以用筆墨形容，要畀一日時間佢冷靜吓先答到喎。衞冕嘅莎蓮娜喺99年首次贏美網，亦即係比莉絲出世嗰年；呢位15歲少女仲話，自己對美網嘅最初記憶，係6、7歲時喺電視睇舒拉寶娃打波。佢又講到，雖然偶像史施達絲退咗休，但好開心自己可以同一班頂級女子球手同場較技：「諗起𠵱家可以同呢班球手一齊，我都覺得好癲，我從來冇諗過自己會同電視上嘅球手一齊練波同比賽。」<br>由於比莉絲唔係職業球手，所以冇得袋走6萬蚊美金嘅贏波獎金；不過佢話暫時唔轉打職業係為咗遲啲可以揀讀大學，目前只會專心比賽，有冇獎金都冇所謂。（now676台明日0:30am直播）</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>