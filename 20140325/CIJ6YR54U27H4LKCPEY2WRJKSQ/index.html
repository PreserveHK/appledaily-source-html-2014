<html><header><meta charset="utf-8"><title>異動空間：中建築可衝多浸 - 魏力</title></header><body><h1>異動空間：中建築可衝多浸 - 魏力</h1><p>港股大反撲，強勢股散水，酷派（2369）、石藥（1093）齊插一成；資金吼大唔吼細，揸重細價股自然冇啖好食。升市輸錢當然難受，但今年主題仍是科網、環保、醫藥三大板塊，趁回吐低吸，總好過隨波逐流，盲搶舊經濟股，最後左一巴、右一巴，賠上金錢及信心。再者，發改委已放風，今年GDP隨時只能「保七」，7.5%都去唔到，可知情況應比想像中更嚴重。<br>魏力最近買咗部小米3，16GB行八核只賣2,599大元，確係物超所值，電池亦相當襟用，最近上網搜尋，先知部份由飛毛腿（1399）製造。幾年未炒過嘅佢，月初以來由5毫幾炒到8毫，隨時只係熱身，加上業績有機扭虧為盈，大炒並唔出奇。何況市值僅8億元，雷總要買起佢，又有何難？<br>真係想炒舊經濟股，可留意中國建築（3311）。此股勝在盈利增長穩健，過去五年純利增長3倍，去年賺27.7億元，按年升30%；毛利率續升至13.7%，條數相當實淨。除保障房之外，亦獲不少基建項目合約，今年首兩個月新簽合約增長96%，已完成全年目標39%。<br>走勢上，近月由15.2元回落至11.3元後見支持反彈，昨突破短期降軌，重上250日線，有條件衝多浸，初步反彈目標13.7元，跌穿11.9元上蝕。<br><br>魏力<br> http://www.facebook.com/2012jason </p></body></html>