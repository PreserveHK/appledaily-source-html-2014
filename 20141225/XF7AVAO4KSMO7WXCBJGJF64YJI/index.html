<html><header><meta charset="utf-8"><title>習近平訓話 - 左丁山</title></header><body><h1>習近平訓話 - 左丁山</h1><p>習近平在澳門致訓詞，要求澳門青少年「更多領略中華文明的博大精深，更多感悟近代以來中華民族救亡圖存，發憤圖強的光輝歷程……」又要將中國歷史文化和國情教育擺在青少年教育的突出位置。<br>梁振英也在澳門，不知道有沒有聽懂了。他任特區政府行政會議召集人的時期，特區政府改革中學課程，變相廢除中國歷史科，當今行政會議成員李國章和羅范椒芬對廢科「貢獻」最大，現在於DSE文憑試報考（選修）中國歷史科大約只有八千人，更每年遞減，中國歷史文化很明顯不在青少年教育的突出位置，難怪幾星期前在宴會碰到一位大學中文教授，佢話：「收到嘅中文系學生。個個聰明伶俐，能言善道，可惜不大懂得歷史，劉邦劉備不分，講魯迅阿Q正傳，又不知魯迅曾留學日本，受過日本影響。」<br>習主席講完青少年要熟悉中國歷史、中華文化，不知香港特區政府會怎樣傷腦筋在中學加入呢啲課程？技術上當然有困難啦，若將中國歷史文化列為必修科，中學校長會群起反對，因必修科太多也──除非將通識教育列為選修科，但如此一來，通識科教師又會群起反對。今時今日，讀DSE以入大學為主，選修科幾乎係等於「退修科」，要理科生選修通識或中華歷史文化喎，發夢好過，第三個途徑係在通識科加入大量中華歷史文化元素，教到老師抽筋（而且不少通識科老師自己對中國歷史都唔係好熟）。<br>左既不能，右又不是，梁振英嘅教育政策方面如何向習近平交代？不如索性拖得就拖啦，整個委員會研究吓，交份報告諮詢吓，起碼拖得三五七年，到時已經有另外嘅特首住進禮賓府啦！在香港教中學中國文化要義，中華文明，唔會用大陸學者嘅馬克思觀念啩？拿出梁漱溟、勞思光、錢穆等人嘅較有關中國文化要義等淺白著作一讀，學生讀完，可能對一黨專政更加無癮，瞭解馬克思鬥爭批判絕非中華文化文明一部份，如何是好？唔通唔准讀呢啲書呀，叫北京大學為香港中學全新編寫一套中國歷史文化文明教科書？冇話唔得嘅，夠膽咪去做囉。寫到呢度，見到《星島日報》（12月23日）程尚達專欄，先至知道中學有一科選修科叫做歷史與文化，內容兼顧中國與世界歷史之互動，目標係「從中國看世界，從世界看中國」，十分宏大，不過就真係講就天下無敵，去邊度搵有資格教師教？教育局好大喜功，莫此為甚，難怪全港450所中學之中，只有20間開科！</p></body></html>