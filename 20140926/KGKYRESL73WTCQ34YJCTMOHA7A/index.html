<html><header><meta charset="utf-8"><title>隔牆有耳：黃之鋒澄清冇學格鬥 - 李八方</title></header><body><h1>隔牆有耳：<br>黃之鋒澄清冇學格鬥 - 李八方</h1><p>學生罷課抗人大落閘決定，左派中人連日口誅筆伐，歪理盡出攻擊學生。左報《文匯報》噚日又發功，以〈黃之鋒「美國背景」大起底 外部勢力3年前看中 多管齊下捧成「政治新星」〉為題大篇幅報道，以天馬行空嘅內容抹黑黃之鋒。之鋒噚日出聲明，話全篇100%無中生有，同科幻小說無分別。<br>篇報道內文多次引述「據網友爆料」，指之鋒同美國有「不可告人」關係，包括指美方承諾若被檢控會全額資助佢到美英留學等，仲誇張到話，美方甚至邀請之鋒同學民思潮嘅骨幹上來港停泊嘅美國軍艦參觀，「讓美國海軍陸戰隊員教授其格鬥術，為其孱弱的身軀『充電』和『壯膽』」。<br>之鋒強調《文匯報》內容全屬虛構，批評傳媒未經求證就老作，以人格擔保從不認識任何美國商會、領事、官員，諷指：「『海軍陸戰隊員教授黃之鋒格鬥術』，其實連親中人士恐怕也不會相信」。</p></body></html>