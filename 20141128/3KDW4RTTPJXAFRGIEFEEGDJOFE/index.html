<html><header><meta charset="utf-8"><title>體壇拾趣：黑馬寶覺要破男拔衞冕夢</title></header><body><h1>體壇拾趣：黑馬寶覺要破男拔衞冕夢</h1><p><p></p>4年內由D3連跳兩級殺入D1，寶覺今晚殺入麥花臣，準備喺過千觀眾面前騷哥利。雖然對手係衞冕嘅男拔，但佢哋噚日喺順利邨備戰，氣氛不知幾輕鬆。教練陳敬持仲透露，球隊有另類「人海戰術」：「第一次出戰D1決賽，學校同家長都好重視，賽前已經買咗200幾張飛，準備幫班學生打氣。」</p><p>4強贏完喇沙，寶覺今個禮拜密集訓練，最肉緊嘅當然係中一打到𠵱家嘅曾創發同施遠暉。身兼隊長嘅阿暉話，有信心可以拉近雙方距離：「對方得分點多，臨場應變係我哋嘅關鍵，希望可以運用咁多年嘅默契，打場緊湊嘅好波！」<br>寶覺瞓晒身備戰，男拔雖然有「長人」葉偉恒、隊長陳怡富等學界星將，但一樣唔會輕敵。噚日放學後，佢哋就殺入麥花臣練波，阿恒話，今次唔係同宿敵喇沙或英華爭冠，校內氣氛冇咁熾熱，但都想班師弟提早踩場，確保萬無一失。門票$10，賽會已預留200門票俾球迷即場購買。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>