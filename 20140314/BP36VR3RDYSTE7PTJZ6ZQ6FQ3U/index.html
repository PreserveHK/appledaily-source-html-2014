<html><header><meta charset="utf-8"><title>Wyman醉會男密友互鍊膊頭</title></header><body><h1>Wyman醉會男密友互鍊膊頭</h1><p>【中環】黃偉文（Wyman）同醫生密友吳偉民（Stephen）相知相交超過10年，𠵱家兩人喺半山單位同居。喺周日凌晨近3點，佢哋孖住現身中環皇后大道中，同行仲有兩男兩女朋友，大班人應該啱啱去完clubbing，見肚餓就去附近一間24小時營業嘅餐廳食消夜，Wyman同Stephen一馬當先行最前，其他朋友殿後，似乎唔想阻住兩人溫馨。<br>Wyman略帶醉意，行路都有啲唔穩陣，由於天色已黑，街燈又暗，Stephen旁若無人咁伸手幫Wyman鍊膊頭，見Wyman一副冧樣，Stephen再落多幾錢肉緊，實行雙手箍實Wyman圓大嘅身軀。之後輪到Wyman出手幫Stephen鍊膊頭，兩人沿途邊傾邊鍊，十足連體嬰一樣，如膠似漆。</p><p>留言悼黎堅惠</p><p>Wyman等人入去餐廳叫咗多款小炒，雖然Wyman近年體重飆升，但佢似乎冇減肥意欲，大大啖食得好暢快！約凌晨3點半，個個食飽晒後，Stephen就好有風度咁攞住張單去櫃枱找數。之後眾人先讓Wyman同Stephen上的士離開，搭車返半山寓所。<br>另外，Wyman噚日凌晨喺微博悼念啱啱離世嘅好友、時尚教母黎堅惠，佢留言話：「我有個朋友，大學時崇拜Madonna，常常給偶像寫信，同學都笑她素來前衞烈女一個，為何竟有如此老套的執迷？直到一天，大概是好多封信後，他們不敢再笑了，因為麥當娜真的給她親筆回了信。《奇洛李維斯回信》其實是她的故事。前天，這位朋友走了，卻留給世界無數美好的啟發。」<br>採訪、攝影：畢紹基、黃曉程、楊浩賢</p></body></html>