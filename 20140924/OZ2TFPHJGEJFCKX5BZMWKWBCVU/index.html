<html><header><meta charset="utf-8"><title>魚樂無窮：左一巴右一巴的啟示 - 唐牛</title></header><body><h1>魚樂無窮：左一巴右一巴的啟示 - 唐牛</h1><p>還記得本欄8月27日題為「三個原因短線變淡友」嘅文章嗎？恒指8月26日收報25074點，五個交易日後最低見24576點，當時滿心歡喜，諗住呢鋪肯定直插24000點，又可以認叻抽水。點知去到第六日，恒指一棍夾番上25000點樓上，之後仲創出六年新高。大跌原來又係一廂情願嘅諗法，睇錯市惟有認衰啦。之後嘅劇情，相信大家都好清楚--先穿25000點，星期一穿埋24000點，執筆時期指已經穿埋23800……<br>如果唐牛有玩期指，唔夠一個月已經俾人摑咗兩巴勁嘅，還未計中間嘅無限chok上chok落，幾可肯定，玩得期指九成九都係高手，老散如我夾硬衝入場，如同走入黑洞，渣都冇得剩。所以炒股咁多年，都唔敢玩期指，亦冇期指戶口，明明係輕量級拳手，走去搵泰臣隻揪，何必呢？</p><p>克莉絲汀隨時翻叮</p><p>講到好灰咁，但指數由高位回落逾千點，部份推介都有理想表現，所以想帶出嘅係，升市跌市其實都有好多嘢炒，最緊要捉到個主題。噚日嘅焦點明顯落喺細價股同券商股，前者繼續炒殼股概念，後者則由時富金融（510）落實賣盤及滬港通如期開車消息帶動造好。<br>今日翻兜西餅股克莉絲汀（1210），早前第二大股東宣佈悉售持股，第一批貨已於周一上板，現價由高位回落近兩成，日線圖亦行至三角形末端，話唔定又會趁殼股熱潮翻叮，不妨留意！<br><br>唐牛<br> https://www.facebook.com/tongcow88 </p></body></html>