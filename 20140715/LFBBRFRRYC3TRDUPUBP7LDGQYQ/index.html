<html><header><meta charset="utf-8"><title>彭順陪來港做跟得老公李心潔拍維基新劇</title></header><body><h1>彭順陪來港做跟得老公<br>李心潔拍維基新劇</h1><p>【彭順傷李心之影后幫拖】人妻李心潔走出被導演老公彭順背叛的陰霾，強自振作的她已經逐步復工，更悄悄來港跟王維基密會傾合作，據知對港視死心不息的王維基，以逾10萬元一集的高價片酬，力邀心潔拍重頭寫實網劇《風雲》。昨日兩人在葵涌的港視基地閉門密斟，至於追隨老婆返港的彭順，昨接受本報訪問坦言支持老婆拍劇，表現得夫妻同心！</p><p>現年38歲的影后李心潔跟48歲導演彭順結婚4年，表面上夫妻恩愛無風無浪，怎知彭順於兩個月前在圓方偷嗒𡃁模李悅彤（Liddy）斷正，事後急飛馬來西亞向老婆箍煲，兩夫婦隨後發聯合聲明「我們會一起去面對」。經過時間的沖淡，心潔閉關7日禪修尋得心靈平靜，出關勇敢面對人生，繼上月底現身台北為恩師張艾嘉執導的電影《念念》配音後，昨日更神秘現身香港，密會王維基傾拍網劇。</p><p>每集收逾10萬</p><p>王維基失落免費電視牌照後，雖然轉戰流動電視又受阻，但死心不息的他月前宣佈獲資金維持公司營運，計劃年底推出購物網站，將港視製作的節目於購物平台上播放。本報收到消息，王維基密謀開拍社會寫實劇《風雲》，力邀影后李心潔擔任女主角，合作藝員還有陸駿光、麥子樂、郭鋒等，暫定20至30集，將於明天試造型，每集製作費高達100萬，心潔每集片酬逾10萬，預計本月底或下月開拍。</p><p>彭順：支持嘅</p><p>由於王維基開台不成，為飯碗很多員工都無奈要另謀出路，而李心潔雖在這段時間受婚變困擾，但仍向王維基雪中送炭。據知，王維基早在籌備港視開台之時，已力邀心潔合作，今次更包機票和五星級酒店，誠邀心潔來港當面傾談。消息指昨日兩人在葵涌的港視基地言談甚歡，合作成數很高，只欠動筆簽約，記者向港視發言人鄭小姐查詢，她說：「唔好意思，唔評論。」<br>昨日記者致電彭順，問心潔是否來了香港？他說：「唔方便講喎，都係啦其實，你都收到風。」心潔是否跟王維基合作？彭順說：「唔好問我呀！」至於會否支持心潔拍劇？他說：「你又知係乜，支持嘅，我都唔係好清楚，你問番佢。」問王維基有否搵他合作？彭順笑說：「我都唔知係咪王維基，你哋都收到風，總之唔好話我講。」有傳他欲開拍電影《逃出生天2》冧妻，彭順澄清：「唔係搵佢拍，係另一個故事，名未定，用番《逃出生天》先，大陸一個真實個案改編，火災電影，下年先拍，演員未定，應該冇心潔。」</p><p>唔敢再提Liddy</p><p>彭順承認現身在香港，問兩公婆是否解決掉感情問題，可以專心工作？他說：「暫時性先啦，係啦，都要做番嘢先。」追問已𠱁番心潔獲原諒？他支吾說：「唔好講呢啲啦。」彭順未有正面回應離婚問題，只表示兩夫妻繼續行落去，他又稱心潔現時精神不錯，胃病亦好轉，當記者指他激病心潔，彭順緊張澄清：「唔係，邊有啲咁嘅嘢，胃病唔係一朝。」問有否聯終Liddy？他即避忌說：「冇啦，唔好講，講講吓又講番佢，唔好話我回應。」答應心潔以後唔再出軌？他說：「好啦，我收線啦。」<br>採訪：白白、皓騫</p></body></html>