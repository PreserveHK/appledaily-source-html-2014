<html><header><meta charset="utf-8"><title>Trader物語：妖 - 張士佳</title></header><body><h1>Trader物語：妖 - 張士佳</h1><p>明明過咗七月十四日都一段日子，萬聖節又未到，但唔知點解周圍瀰漫着一股妖氣，佔中反佔中，場大戲都唔知點收科，越來越似我上星期的預測。大市都已經跌到七個一皮，不過若見到一支像樣陽燭，其高位被另一支陽燭升穿，我都會博見底，等了那麼久，跌到那麼殘，這一浪只要能反彈上24600，都有足夠水位去追。<br>大市妖氣沖天，細價股更是不遑多讓，大市連日下跌，唔少個股都瘋狂照升，十足十A股市場：基本因素越虛無，幻想指數就越高，估值越可以不着邊際。<br>還記得行內有句話：「每個年代都有一隻妖股」。1997金融風暴前，有光大一門五傑，科技泡沫時有蛇吞象的電盈（008）；金融海嘯前有超人出貨的中國遠洋（1919）；海嘯後有凌駕於天圖佈局的蒙古能源（276）；時至今日，大家就將中國天然氣（931）封為當代妖股。其實，妖股沒有公認的定義，但我亂咁定，就認為必先要經歷一段約十倍的急升，之後又跌番到未升之前的起步點，經歷「南柯一夢」，方有資格叫妖股。</p><p>中國天然氣僅屬半妖股</p><p>依此判斷，中國天然氣暫只能算係半妖股或候選妖股，因為它只有前半嘅升勢，未有跌回起步點。中國天然氣咁紅，相信同佢老闆簡志堅有關。炒得股耐既一定認識簡氏：潤中（202）、中國燃氣（384）、大中華實業（431）、中盈（766）、匯多利（607），當中唔少都符合以上定義，難怪投資者預期中國天然氣最終會位列仙班（妖與仙其實都幾難分）。<br>中國天然氣簽十份協議全部沒有法律約束力，LNG業務都未發展，更何況簡生精於財技，唔太熱衷經營，隨時好似中國燃氣咁賣畀專業營運公司，得八個員工係好正常。這些妖股，雖然有機會令人損手，但確實有陣顯赫的升勢，帶挈唔少人發達；要炒這些股，最重要係識於微時，但上周就肯定唔係微時。雖然，跌完這一浪，下浪反彈肯定和味，但無番一招半式，就勸你睇少隻，因為風高浪急，唔啱業餘人士，他日我再刀頭舔血之時，再與大家分享。<br>與其事後孔明，不如向前看其他有潛力的，譬如停牌六年，去年底復牌的匯多利，雖然股份已由簡生手上轉到季昌群，但唔使估賣殼，純炒注資及壯大，復牌日收0.26元，執筆時收0.405元，上得唔算多，要炒大把條件，而上周中國天然氣大跌，都冇大受拖累，唔買都可以睇睇。<br>近日工業殼炒到癲，但其實工業股唔啱賣殼，因為工人多、庫存多、應收賬多，唔易吸引新買家，要博我情願博地產殼，因為內地地產巨企買殼最爽手，但若殼本身唔係類似行業，強行注入，監管機構冇咁易放行，所以地產殼係最搶手亦賣得最貴。我以前介紹過一隻值得博賣殼的地產股，同系又唔只一隻殼，市值6億幾，但手上的物業都值8、9億元，8億元加殼價5億元，都已經13億元，但現在只係賣緊6億元，加上地產近日升溫，揸住的物業唔怕無人吼，一個唔覺意賣番畀舊殼主，就係一隻絕世空殼，仲要街貨得兩成，可以講倍升機會大到暈。當然，同中國天然氣嘅升幅差太遠，但風險系數低得多，所以我都買咗呢隻等收錢。吓？乜冧巴？咁就要大家做做功課喇，唔好睇專欄當做咗先得㗎！我明白大家現在乜反應嘅，標題寫咗啦！<br><br>張士佳</p></body></html>