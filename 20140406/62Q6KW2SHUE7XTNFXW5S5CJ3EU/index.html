<html><header><meta charset="utf-8"><title>何家子孫盡孝道超欣超盈孖公仔拜山</title></header><body><h1>何家子孫盡孝道<br>超欣超盈孖公仔拜山</h1><p>【摩星嶺】賭王何鴻燊四太梁安琪、囡囡超盈、超欣同二房兒子何猷龍，趁住噚日清明節，到摩星嶺何家家族墓地昭遠墳場掃墓，盡顯孝心。噚日朝11點半，向來低調嘅猷龍先抵達墳場，並喺山頭多個何家墓地逐個誠心拜祭，之後就獨自離開。<br>到下晝1點20分，向來快人一步嘅四太率先抵達墓地，一身黑、白色連身短裙潮look拜山，佢一落車就企定定畀記者影相，噚日陽光普照，四太一落車就遮不離身，撐住遮拜祭何家祖先。<br></p><p>四太事忙快閃</p><p>相隔10分鐘，四太囡囡超盈同超欣孖公仔坐住七人車抵達，兩姊妹齊齊戴上白色太陽眼鏡、粉色打扮拜山，驟眼睇仲以為係孖生姊妹！同往年一樣，佢哋繼續短打上陣，超盈着住白色上衣配粉紅色短裙，披住藍色外套，露出小纖腰；超欣着住米黃色短褲披粉紅色外套，手挽Givenchy手袋，一向心急兼公務繁重嘅四太唔等埋兩個女，自己拜完就先行離開，兩個囡囡就多留10分鐘左右，問超欣係咪專程返香港拜山？家姐超盈代答：「佢放假。」之後佢哋就微笑同跟大家揮手講bye bye。<br></p><p>克羣認定超蓮</p><p>今次拜山未見日前自爆失戀嘅猷君，原來佢噚日零晨喺微博留言，自爆唔小心跌落樓梯：「剛從樓梯摔倒……現在腳太疼，先坐下15分鐘……」<br>另外，吳克羣自公開同三太陳婉珍囡囡何超蓮拍拖，一直都得各方祝福，噚日就有報道指佢哋拍拖3年，克羣從來冇壓力，仲話自己一向都冇結婚打算，但係佢深愛超蓮，絕對有機會為對方改變，畀超蓮一個名份。<br>採訪：林嘉慈<br>攝影：黃偉雄</p></body></html>