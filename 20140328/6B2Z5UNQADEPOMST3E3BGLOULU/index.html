<html><header><meta charset="utf-8"><title>異動空間：佳兆業破位追 - 魏力</title></header><body><h1>異動空間：佳兆業破位追 - 魏力</h1><p>新經濟股再爆股災，期指結算前，大戶力托中移動（941）及土炮地產股沽貨，下跌股份逾七成，氣氛相當慘淡，於魏力fb留言的戰友亦大減，或者真係跌到冇眼睇！本欄經常強調止蝕，在跌市顯得份外重要，日日炒出炒入，總會遇上幾十隻衰股，睇錯時要勇於沽貨保本，否則資金被綁，反彈時就冇錢掃貨了。<br>正如昨於fb所言，洗倉潮由業績差的海隆（1623）、酷派（2369），去到績優的金山軟件（3888）、信義光能（968），業績不俗的老恒和（2226）更無厘頭連隊三大棍，可見已相當非理性，隨着基金換馬於季結前告一段落，有理由相信，二三線洗倉潮已近尾聲，至於撈啲乜，請留意fb即市分析。<br>阿爺打壓房企多時，能在逆境中交出亮麗成績表，應具備良好的經營實力，值得望多兩眼。佳兆業（1638）去年收入增長63%，核心純利飆升65.3%至27.9億人仔，毛利率增1.3個百分點至33.8%，不似部份房企要劈價散貨，令毛利率急跌。合約銷售增38%至239億人仔，淨負債率減4.7個百分點至62.1%，成條數相當靚。<br>有基本因素支持，股價表現亦見理想，過去一年呈現大型「頭肩底」，今年2月突破頸線後一直穩守其上，如能升穿昨日高位2.87元，可順勢追入，博見三年高位3.4元。<br><br>魏力<br> http://www.facebook.com/2012jason </p></body></html>