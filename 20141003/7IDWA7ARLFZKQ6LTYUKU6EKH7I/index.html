<html><header><meta charset="utf-8"><title>異動空間：混亂市最佳策略 - 魏力</title></header><body><h1>異動空間：混亂市最佳策略 - 魏力</h1><p>終於捱到第四季。單用一個捱字不足以表達今年嘗盡的辛酸，講今年炒股好似一個碼頭咕喱，大汗叠細汗搬貨10粒鐘，收工出糧得一千幾百蚊，喺條街轉個彎就俾賊仔刀仔架頸搶走，夠晒慘無人道！除非玩一鋪賺咗割禾青，否則要將首季利潤keep到第三季，難過搶部iPhone 6 Plus。<br>首季齋衝科網手遊股，棍棍大陽燭，敢追就贏。炒股講節奏，食準個拍子，高沽低撈，庖丁解牛，靈感話來就來，成個藝術家咁。去到4月宣佈要搞滬港通，調子即由C major變成D minor，時光倒流至2007年，要炒港交所（388）、AH折讓股，套拳完全唔同耍法，話轉就轉到？勉強買咗一批，結果震到體無完膚，輸到講嘢都走音，輸錢輸信心都算，節奏完全打亂，之後都係跟出跟入，冇晒風格，仲要賺頭蝕尾，半新股炒吓，殼股又執兩隻，勁似雜貨舖，好彩嘅贏六輸四，扣埋使費，剛好夠交水電煤。<br>去到7月，恒指終於破位喇！但如果唔炒港交所、中移動（941），基本上無飯開。殼股係狂炒，但震過貓王，買得唔多，贏得更少。9月插到飛起，第四季攻略？勿手多，還看佔中點收科。</p><p>魏力<br> http://www.facebook.com/2012jason </p></body></html>