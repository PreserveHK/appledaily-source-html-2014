<html><header><meta charset="utf-8"><title>中環在線：耀才撲水　郭思治瞓身幫拖 - 李華華</title></header><body><h1>中環在線：<br>耀才撲水　郭思治瞓身幫拖 - 李華華</h1><p>打工仔要有多愛一間公司，先至肯真金白銀拎一百幾十萬出嚟買公司股票，之後再拎一百幾十萬出嚟供股呢？「大隻佬」股評人郭思治（郭sir）係耀才證券（1428）董事，耀才做緊二供一集資，郭sir竟然趕喺噚日除淨之前，拎逾84萬元出嚟增持，諗住供股供多啲。若然耀才老闆葉茂林要頒忠心員工獎，非郭sir莫屬喇！<br>根據聯交所資料，郭sir今個月12號同埋17號，合共增持60萬股，涉及資金逾84萬元；增持後，郭sir持有耀才160萬股，按二供一比例，每股供股價1元計，佢要拎多80萬元出嚟供股，除開每股成本價會平啲。<br>郭sir噚日仲話，諗住喺孖屐買rights，打算再供多啲。<br>睇睇耀才今年年報，郭sir年薪180萬元，佢可以隨便拎過百萬元出嚟買股票同埋供股，睇嚟郭sir身家都真係幾豐厚。</p><p>【動LIVE】萬人罷課　蘋果全程直播:<br>和平佔中:  http://occupycentral.appledaily.com <br>YouTube:  http://bit.ly/occupycentral </p></body></html>