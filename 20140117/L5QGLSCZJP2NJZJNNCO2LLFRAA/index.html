<html><header><meta charset="utf-8"><title>中門大開：
Smart ass變dumb ass - 添馬男</title></header><body><h1>中門大開：<br>
Smart ass變dumb ass - 添馬男</h1><p>八十年代香港專出smart ass，窒人唔使本，懶醒、認叻，但又唔知自己乞人憎。曾志偉福星片就係典型smart ass系列，殘存至今有一位，叫阿叻，陳百祥。香港smart ass彈起，因為由工業轉做商業、金融、服務業，工業時代要實幹，靠對手死捱難捱，服務業時代靠把口，但凡做sales，賣車賣樓賣基金者，多數係此款。測量師表面係專業人士，但實際係跟地產佬搵食之大sales，Smart ass殘存至今有一位，叫689，梁振英。<br>董建華與梁振英份屬同門，老董dumb，好似電腦唔夠RAM，成日額頭前有個圈行緊。佢任內假大空政策，乜港物港，應該來自梁振英。而梁比董有小聰明，識與唔識乜都敢噏，起初前線記者中招，選舉時紛紛吹捧佢，《明報》尤甚，仲有一班低能學者、NGO、社工對佢有好感。<br>但smart ass做特首就出事，因為狡猾小聰明，可一不可再，地產經紀滾到你入票就搞掂，做deal一次過，事後自己發現中招買貴咗都冇辦法。但特首一做五年，巿民、政黨、傳媒日日睇你表演語言偽術、詭辯、小聰明，遲早穿煲。<br>舊年立法會答問，議員質問佢僭建，梁振英smart ass的本性顯現，他答：「我記得我冇講過冇僭建」，議事堂內一片嘩然，如此「無賴式」句子，竟然出自堂堂特首之口。<br>周三施政報告記者會，被問到標準工時失蹤一事，佢又故技重施，答：「我唔提唔代表唔做」，證明佢不單止冇反省過做特首不應表現出smart ass一面，而且仲認為如此答案叻到爆，將記者成功愚弄。到周四立法會答問，工聯會鄧家彪問取消強積金對沖機制失蹤一事，佢又再一次答：「冇提唔代表唔做」。問你死未！</p><p>施政報告浮誇假大空</p><p>這邊廂林煥光稱讚施政報告鉅細無遺，梁振英連鼓勵少數族裔加入少年警訊都煞有介事寫一段，反而勞工界最重視之標準工時及取消強積金對沖機制一隻字都唔提，好明顯係冇決心做，一味拖，側側膊。佢當人儍，用語言偽術去回應政治及政策質詢，全世界都睇穿晒，包括中央官員，早前王光亞要佢述職不能報喜不報憂，要找到不足，就係公開表示不滿。<br>今次施政報告充斥大量smart ass式願景，例如返內地創業、返內地升學、養老、住大啲、住好啲、開發東大嶼山做未來珠三角CBD，處處充滿着老董浮誇假大空的風格，但是要香港人信，好難！<br>做特首，對內對外言行，處事方式，都要顯示領導才能，一份施政報告，需要有足夠「知識含量」，由特首到官員，談論政策，要顯示自己有intellectual capacity，而非靠一句smart ass句子。</p><p>添馬男</p></body></html>