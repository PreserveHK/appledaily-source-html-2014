<html><header><meta charset="utf-8"><title>唔止迪士尼 　翁靜晶海洋公園遇強國惡客</title></header><body><h1>唔止迪士尼 　翁靜晶海洋公園遇強國惡客</h1><p>翁靜晶日前同家人暢遊香港迪士尼樂園，點知遇到內地人打櫼（音：尖），同埋影咗好多滿地垃圾相片，翁靜晶受訪時聲言，以後唔會再去迪士尼。<br><br>其實除咗去迪士尼遇到呢啲情況外，翁靜晶早前去海洋公園時，都遇到類似情況，佢形容嗰次為「災難性」，翁靜晶受訪時表示：「上次海洋公園嗰次，我都已經包容得好犀利，嗰個人搶住嚟排隊，後來我仲幫佢畀埋錢，嗰單嘢擺上fb。」<br><br>翁靜晶續說：「因為嗰次有位女士帶住細路哥，去買雪糕又係唔排隊，喺前面搶入嚟買，咁我哋就話，其實條龍喺嗰度，叫咗佢去排啦，佢就好唔滿意，點解佢會咁嬲呢？因為我個女揀雪糕揀得慢，你知有好多種唔同味，咁要問多兩句，咁佢就鬧個店員，用普通話鬧佢點解唔畀已決定好嘅人買先呢？而你（指店員）又唔收咗我（女士）錢先呢？」<br><br>翁靜晶再說：「嗰個店員其實都唔係好理佢，後來我哋快趣買完唔好阻住人啦，買完後就行開一邊食雪糕，點知佢攞咗一千元出嚟找數，但個雪糕十零蚊，個店員指住個牌講明一千元唔收，唔收佢錢，咁唔收佢錢當然就擾攘，人哋就唔制啦，個店員都犀利，叫個細路哥畀返個雪糕佢，喺細路哥手上攞返個雪糕，咁就掉咗啦，因為個雪糕溶緊。」<br><br>翁再表示：「見到細路哥個樣好失落，咁唔關佢事，於是我過去話不如咁啦，我幫你畀請你食啦，我咁樣講咗，財大氣粗嗰班人，佢哋其實都諗辦法攞散紙，但攞唔到，但態度好好，話唔好意思，我話唔緊要啦，大家都係中國人，佢哋好笑容可掬、好和藹可親，搶住惡到不得了嘅態度冇晒，喺嗰刻個感覺係，你好我好，其實佢哋都唔係咁差，佢哋本性都係善良，之不過佢哋嘅表現，係唔明白咁樣係乞人憎，但要有人話畀佢哋聽，咁樣係乞人憎先得，其實唔係教唔到0架，但要有方法教，政府官員就咁行出嚟一句叫『包容』，好似唔係太好，對大家係冇益。」</p></body></html>