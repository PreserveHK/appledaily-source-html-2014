<html><header><meta charset="utf-8"><title>魚樂無窮：一隻有權喪升高息股 - 唐牛</title></header><body><h1>魚樂無窮：一隻有權喪升高息股 - 唐牛</h1><p>5月初曾推介房託孖寶領匯（823）及置富（778），至今累積升幅16%及12%，穩穩陣陣跑贏大市。美國去年底宣佈啟動退市，10年期債息竟由高位3厘，回落至2.5厘，成為高息股強勢嘅關鍵。事實上，耶倫對未來息口走勢時鴿時鷹，成功牽着市場人士嘅鼻子走，始終金融海嘯至今達六年，美國經濟難得有復蘇瞄頭，斷估儲局都唔想千年道行一朝喪，一於買重低息環境持續。</p><p>皓天七厘息前景佳</p><p>市面上仍不乏高息股，但要業務同時有睇頭真係可遇不可求，皓天財經（1260）實屬異數！皓天乃本地唯一上市嘅財經公關龍頭，提供財經公關服務外亦籌辦及協調國際路演。截至今年3月底止全年收入上升33%至4.6億銀，盈利亦升24%至1.5億銀。現價市盈率僅8.9倍，以其業務獨特性計，絕對平得交關。講前景，近期新股展開新一輪攻勢，皓天食正條水，而公司主攻內地客戶，未來滬港通開通後，中港股市關係更密切，未來客源肯定更闊更廣，三個字︰冇得輸！<br>講番重點，皓天上市僅兩年，但中期末期業績均慷慨派息，特別息更係次次有！以去年全年派息0.154元計，現價息率高達6.7厘，名副其實高息股一隻，手頭淨現金達4.9億銀，相當於市值36%，贏晒！如今領匯同置富現價息率分別跌穿4厘及5厘，皓天絕對係換馬嘅好選擇。睇圖表，皓天上市以來呈圓底走勢，現正處於杯柄，一旦突破1.4元，可以升到你唔信。<br><br>唐牛<br> https://www.facebook.com/tongcow88 </p></body></html>