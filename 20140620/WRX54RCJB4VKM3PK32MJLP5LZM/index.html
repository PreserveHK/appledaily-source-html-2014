<html><header><meta charset="utf-8"><title>膠燈討論區：想睇美斯都冇符</title></header><body><h1>膠燈討論區：想睇美斯都冇符</h1><p>肥　頭：<br>噚日又唔中，世盃打咗咁多日，我差唔多衰足咁多日！<br>艇仔張：<br>你噚日買咩呀？<br>肥　頭：<br>荷蘭囉！第1場大炒西班牙，諗住[-1]「客勝」穩啦，點知……<br>艇仔張：<br>都話你經驗唔夠，我個friend問我，叫佢買入球「大」，下半場開波冇耐已收錢。<br>德　叔：<br>艇仔張，你講荷蘭，咁我又真係估唔到巴西贏唔到，第1場打得咁好，仲諗住買佢哋冠軍㖭！<br>肥　頭：睇嚟似德國㗎啦，德叔，重注啦！<br>艇仔張：<br>我就覺得𠵱家真係好難估，話唔定大家覺得首場打得麻麻嘅阿根廷，之後越打越好呢？<br>肥　頭：話時話，阿根廷我真係一場都睇唔到。<br>德　叔：點解呀？<br>肥　頭：你唔知阿根廷小組3場比賽，免費電視都冇直播咩？<br>德　叔：之後對伊朗同尼日利亞都冇得睇？<br>艇仔張：冇㗎，得收費台先睇到。<br>肥　頭：<br>有乜理由小組第3輪生死戰，一場都冇得播呢？<br>德　叔：<br>唉，其實好似以前咁冇分收費同免費台咪好囉。<br>艇仔張：<br>哈哈，咪係，肥頭，你同我都趁呢個時候休息吓先啦！<br>肥　頭：<br>唔得，4年1次點都要睇多啲，最多問吓朋友有冇收費台囉！</p><p>識睇　一定睇蘋果嘅足動世盃：<br> http://worldcup2014.appledaily.com/  </p></body></html>