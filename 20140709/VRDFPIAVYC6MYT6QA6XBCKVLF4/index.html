<html><header><meta charset="utf-8"><title>中環在線：離婚案披露身家達百億　壞孩子老婆要分50億 - 李華華</title></header><body><h1>中環在線：離婚案披露身家達百億　<br>壞孩子老婆要分50億 - 李華華</h1><p>英國對沖基金The Children's Investment Fund（TCI）創辦人Chris Hohn早年因進擊領匯（823）聲名大噪，佢最近同老婆離婚對簿公堂亦鬧得熱烘烘。Chris申請禁止傳媒報道，近日被法官推翻，仲披露佢有13億美元（約101億港元）身家，老婆想分一半。</p><p>進擊領匯最經典</p><p>Chris過百億元身家，包括喺TCI嘅11.5億美元投資、退休金8,500萬美元、3,600萬美元物業同埋其他投資約3,000萬美元。同佢結咗婚17年嘅老婆想分一半身家，佢就話最多只會分25%畀老婆。<br>Chris唔想傳媒挖料，早前以英國法例中「防止損害公眾道德」申請禁止傳媒報道，但法官認為，完全禁止報道範圍太廣，認為除咗個人與業務財政資料，其他都可以報道。大家應該可以準備定花生嘞。<br>TCI最經典一役當然係進擊領匯，因而有「壞孩子基金」之稱。2005年領匯上市後5日，TCI就掃入17.95%股權，成為單一最大股東，之後TCI一直逼領匯改善資產回報，仲逼到前主席鄭明訓同前行政總裁蘇慶和急急走人；直至2009年中，TCI先開始逐步減持領匯。領匯自上市至2009年中，股價累升七成，之後又繼續升。<br>Chris除咗鍾意喺股市搵錢，亦係著名慈善家，多年合共捐出10億英鎊幫助兒童，但對妻子就唔多慷慨。<br><br>李華華<br>mailto:LiWaWa@AppleDaily.com</p></body></html>