<html><header><meta charset="utf-8"><title>膠燈討論區：160蚊件都嫌貴</title></header><body><h1>膠燈討論區：<br>160蚊件都嫌貴</h1><p>肥　頭：德叔，畀杯凍檸茶我！<br>德　叔：<br>嘩，你唔食嘢咩？淨飲嘢？<br>肥　頭：<br>鬼咩！頭先同祥Hi一齊揀波衫，行晒全旺角啲波衫舖佢都睇唔啱，又嫌貴，又嫌冇字。臨近世盃又多人，逼嚟逼去，熱到我𠵱家都唔想食嘢。<br>祥　Hi：<br>喂，我之前咪同你講過，我淨係想買意大利23號馬高華拉堤㗎咋，冇就唔買！<br>肥　頭：<br>買啲咁偏門嘅球員，梗係冇啦，有件平啲嘅巴洛迪利你又唔買。<br>祥　Hi：<br>點同啫？咁多人着。<br>肥　頭：<br>咪一樣，又係意大利，仲要係正選射手，名氣都響啲啦！<br>德　叔：<br>咦，咁肥頭你而家着住呢件西班牙恩尼斯達幾錢啊？<br>肥　頭：<br>我淘返嚟咋嘛，百幾蚊有交收！<br>德　叔：<br>嘩，就咁睇真係一啲分別都冇，怪唔得成日見你有新波衫，以為你屋企咁有錢㖭。<br>肥　頭：<br>喂，德叔，唔係講笑，你鍾意邊隊？我幫你淘番一件啦，送畀你都得。<br>德　叔：<br>哈哈，唔使啦，我都想買啲偏門嘢，伊朗有冇？<br>肥　頭：<br>咪玩啦，德叔。<br>福　嬸：<br>咦，肥頭，你係咪可以幫我買波衫啊？<br>祥　Hi：<br>嘩，福嬸，你都啱？<br>福　嬸：<br>梗係唔係我啦，我諗住買畀我個仔啫！<br>肥　頭：<br>咁啊，160蚊啦！<br>福　嬸：<br>吓？咁貴啊？我見隔籬街60蚊咋喎！</p><p>【622公投 我撐普選】 毅行直播<br>流動版網頁:<br> http://622popvote.appledaily.com </p></body></html>