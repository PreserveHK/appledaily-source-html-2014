<html><header><meta charset="utf-8"><title>美國的挑戰 - 左丁山</title></header><body><h1>美國的挑戰 - 左丁山</h1><p>昨日講美帝重現，美國霸權再現金身。自1950、1960年代開始，美國挾二次大戰戰勝國、大阿哥餘威，實行馬歇爾計劃，援助西歐，令英意法德諸國企穩陣腳，力抗蘇聯東歐，奠定西方霸主地位，嗰陣時已有人抨擊美國，稱之為「醜陋的美國人」，又有法國人出書叫做"The American Challenge"（1967，美國的挑戰），分析美國跨國公司科技、管理、市場營銷各方面均遠勝歐洲，形成世界獨大，歐洲人應該如何「作戰」，取回平衡。此書暢銷一時，翻譯成十五國語言，但法國人知道又點呀，歐洲人仍然無法追上美國，亞洲人更唔駛講。後來美國在越戰失利，國債日高，亞洲國家逐漸興起，加上中國在八十年代改革開放，於是有人以為美國以後再難獨自稱霸。<br>點知道美國真的懂得creative destruction（熊彼得經濟學概念）之真義，雖有科網股狂潮爆破之痛，雷曼金融海嘯之害，硬係因為制度憲法保護言論創作自由，廣納天下英才，科技創新源源不絕，每十年就有商業大英雄出，中國得個跟字（模仿），歐洲瞠乎其後，日本更從未自1989泡沫真正復甦過來，俄羅斯啲有腦天才就移民咗去美國矽谷，滿身肌肉嘅大漢就留在俄國搞舊經濟（石油、天然氣），以為憑天然資源可與美國一拼。唉吔吔，呢個世界係食腦嘅，美國人不斷創新改良鑽探及開採地下頁岩氣嘅方法，利用fracking科技，克服不少環保問題，大量生產頁岩氣（Shale Gas），十年之間，從石油進口國搖身一變成為油氣出口國，導至世界能源供應生態大變。當今油價下跌有三大理由：（一）美國頁岩氣與石油競爭；（二）慳油新科技不斷出現，汽車越來越慳油，風、水、太陽能可代替石油產電；（三）中國經濟放緩，對世界能源需求減弱，油價一跌，俄羅斯、伊朗、委內瑞拉等國家即刻冇晒反美銳氣。中東以沙特阿拉伯為首嘅產油國為咗要砌死美國頁岩氣公司，唔肯減少石油產量，一於累鬥累，希望油價跌到五十元左右就玩死頁岩氣公司，但美國方面話每桶頁岩氣生產成本係42美元，仲有空間與阿拉伯鬥過，邊個會贏，尚未可知，輸嘅就一定係第三者如俄委伊等。美國影響力點解無處不在？睇落就係美國江山代有人才出，世界年輕天才皆願移民美國為美國所用。為何如此？有其深層道理，嗰啲話民主無助經濟發展之人，諗到頭爆都唔會明白。</p></body></html>