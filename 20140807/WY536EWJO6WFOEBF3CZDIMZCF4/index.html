<html><header><meta charset="utf-8"><title>控訴遭性騷擾有長版麥貝夷爆司機貼面找錢</title></header><body><h1>控訴遭性騷擾有長版<br>麥貝夷爆司機貼面找錢</h1><p>林建名旗下大名娛樂去年解約的歌手麥貝夷，日前在facebook控訴搭八折的士遭司機性騷擾：「司機係咁話一聽我把聲就知我靚女……唔該，可唔可以收斂少少，唔好話畀我知你係隻狗公，長時間用緊下體諗嘢呢？成日俾人性騷擾，我覺得好難頂！」網友譏笑她曲線讚自己靚，又普遍認為她小題大做：「照佢咁講，啲靚女女明星咪一日俾人性騷擾幾百次？」事後麥貝夷刪走貼文。</p><p>稱司機幾次回電</p><p>昨日麥貝夷接受電話訪問，親述被性騷擾的經過：「嗰日朝早11點call的士，司機覆我約地點，佢好似唔清楚位置，因為自己住村屋，入嚟幾複雜，約佢喺大家理解嘅地方見，佢無厘頭打幾次電話畀我，又話：『你把聲好好聽，好想見吓你。』上車後佢又話：『你好靚女，聽你把聲就知你靚女，你係咪明星？』當時自己冇化妝，覺得佢奇怪，惟有微笑，特登戴耳機聽歌唔聽佢講乜。」<br>之後到達目的地，麥貝夷付車資時又有事發生，她說：「司機叔叔找錢，我搵手接散銀，當時好驚，唔敢同佢接觸，佢好似蜘蛛俠咁挨埋嚟，佢塊面對住我塊面，相隔只有四隻手指位：『你真係好靚女。』仲好慢咁找錢畀我，掂到我手掌，雖然唔係乜位置，但我覺得好難受。我好驚，車裏面得我哋兩個，當時唔識報警，即落的士走，但好唔開心好嬲，打畀助手哭訴好不忿，喺fb宣洩。」<br></p><p>經理人干涉刪文</p><p>麥貝夷指司機年約40多歲，有很多鬍鬚，她擔心說：「佢知我住邊，又有我電話，朋友叫我小心，如果佢打畀我，我一定報警。」對於遭網友恥笑，她說：「其實我同文恩澄講過呢件事，覺得好委屈，佢話我冇仔細描述點騷擾我，呢個評語（靚女）唔係我講，各花入各眼，唔知佢係咪重口味，喺我角度係性騷擾。」問點解刪除貼文？她解釋：「經理人話用詞唔恰當，唔想經理人唔開心。」<br>採訪：皓騫 </p><p>【狗公一詞可被反索償】</p><p>【律師意見】就麥貝夷在facebook的留言，究竟的士司機的言行是否構成性騷擾，記者昨日致電大律師陸偉雄了解，他認為要視乎實際情況：「要視乎司機當日嘅面容、動作會唔會好猥瑣，但單憑一句『靚女』唔足以構成性騷擾。」陸續稱又要視乎女方當日的精神狀況，譬如是否喝了酒或極度疲倦：「因為咁樣對事物理解能力亦可能減低，誤會機會亦大咗。」<br>不過，麥貝夷暗示對方是「狗公」、「長時間用下體諗嘢」，這又是否構成誹謗？陸偉雄稱「狗公」一詞已是指控，該的士司機甚至有權向她反索償。陸認為麥貝夷若想尋求法律協助，應事先向律師徵求意見，了解勝算後才作出行動，以免「偷雞唔到蝕渣米」被反索償。</p></body></html>