<html><header><meta charset="utf-8"><title>開波Kick off ：A餐無貨　B餐斷市 - 馬啟仁</title></header><body><h1>開波Kick off ：A餐無貨　B餐斷市 - 馬啟仁</h1><p>有關A餐B餐嘅選擇，因為A餐加推馬拉松甜品之作，忽然又搶手番好多，尤其是吸引到一班運動友，都話對A餐另眼相看，講到口水流晒，好似家陣真係坐響茶餐廳，你開口叫就有得食咁樣！呢啲表面係表態暗地係抽水嘅話題之所以受歡迎，可能係因為金錢與女人都係好吸引嘅話題，於是八婆與狗公就齊集大發議論，若果係題目轉一轉，變做朱古力味嘅屎，同屎味嘅朱古力，睇你仲有冇咁好興致去揀。<br>咁鍾意揀，不如提啲真係有得揀嘅嚟玩，唔使去好遠，球壇就已經大把嘢畀你揀……<br>護級球會老闆，寧願搏盡響盃賽爭冠軍但有可能降班，定係無驚無險冇人記得但穩穩陣陣留班？<br>超級勁旅領隊遇着輸波，賴球證怨對手定係真心認輸？<br>二線頭一線尾球星，寧願夾硬留響一線球隊齋𢭃人工但坐冷板，定係袋少啲但響二線球隊做大佬？<br>小學雞同學仔啱啱開始踢波冇耐，應該跟風去踢前鋒定係聽自己心聲去守龍門？<br>落場埋緊門嘅射手俾人響禁區邊撞到，應該即跌定係盡人事飛入禁區先跌？<br>落場防守緊嘅後衞面對對方嘅進攻，係畀對手單刀起腳博龍門救到，定係落腳博球證睇唔到？<br>香港球員冇波踢，應該諗轉行，定係踢英超？<br>啱啱開始睇波，應該捧老竇愛隊場，抑或揀同學仔最鍾意嗰隊嚟撐？<br>揀男朋友，應唔應該揀足球排第一嘅蠻牛呢？<br>揀女朋友，咁橋遇着個女球迷本來搶住執到，點不知你愛藍佢愛紅，咁仲應唔應該繼續拍落去呢？<br>愛隊贏波，究竟應該上網歌頌愛隊，定抽對方水好呢？<br>愛隊輸波，究竟應該扮睇唔到時運高，定索性即刻換波衫做勝利球迷呢又？<br>睇波大把嘢有得畀你揀，使乜嘥心機揀人哋個老婆吖，各位老闆！<br>KEYMAN<br>now TV主持</p></body></html>