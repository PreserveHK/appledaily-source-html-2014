<html><header><meta charset="utf-8"><title>中門大開：厭惡 - 添馬男</title></header><body><h1>中門大開：厭惡 - 添馬男</h1><p>北京維權律師許志永被判囚四年，北京仲好意思問香港人心點解未回歸，仲詐儍扮懵。今時今日，唔少香港人厭惡內地一切，由行為層面如自由行行李車轆腳、財大氣粗、隨街吐痰蹲坐，到反內地新移民來港爭資源，攞福利，再到內地制度敗壞，貪污橫行，貪婪、行騙、社會道德淪亡、領導人醜聞，再加上近年瘋狂維穩，壓制異議聲音。<br>許志永為民工子女爭取平等教育機會，要求領導人公開資產，就被判四年，政治如此黑暗，你話有冇人會真心支持共產黨。整個共產黨政權形象，由2008年京奧後一路變壞。你可以講係一種集體情緒反射，唔一定理性，但我絕對理解厭共情緒。<br>華叔那代一直期望中國會逐步變好，即使在香港爭取民主，其終極目標仍然係希望香港可以影響內地，將中國和平演變。呢種大中華膠家國情懐，同屈原一片丹心為楚懐王一樣，折磨死多少中國知識分子。你叫香港人理性地區分內地好與壞，既有壞一面，亦有好一面，不應過份偏激。但我相信，香港人會逐步走向徹底否定共產黨及內地一切，因為過去香港人謹守的一套禮義廉恥、公正公義等價值觀，今日正正被共產黨打倒。許志永一案，共產黨站在香港人核心價值的對立面，一個只要具備常識之人，都會對此政權感到厭惡。<br>呢種厭惡情緒，會隨住內地官員及官媒指指點點而加劇，大家睇到自扶植梁振英上場後，一大棚古靈精怪紅衞兵式團體湧現，用內地一套不文明方式去扮壓力團體、搗亂、搞事，製造人為混亂，呢棚人每一次出現在電視新聞，共產黨形象就會再減分。周融越高調去宣傳其歪理，巿民就越㷫，等待大爆發。</p><p>中國離文明標準漸遠</p><p>中國窮得只剩下錢，離現代文明標準越來越遠，大中華膠們一直天真認為巿場改革會帶來中產社會，創造民主化社會條件，30年後，大家要承認係錯誤，內地中產只會爭取消費自由，其餘一切卻漠不關心。內地大量留港大學生，在香港這片仍相對自由的土地上，會為許志永判囚四年一事，站出來抗議嗎？才不會。我曾幾何時也自認係一個理性香港人，唔應該全盤否定內地一切，要分進步與落後，要支持內地走向中產社會，對中國變革抱有希望。<br>今日望返轉頭，只有用三個字作總結：「戇居！」</p><p>添馬男</p></body></html>