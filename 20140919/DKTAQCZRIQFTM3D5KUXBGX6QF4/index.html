<html><header><meta charset="utf-8"><title>中環在線：父子與南加州大學有淵源陳啟宗細仔　做助理教授 - 李華華</title></header><body><h1>中環在線：父子與南加州大學有淵源<br>陳啟宗細仔　做助理教授 - 李華華</h1><p>恒隆地產（101）主席陳啟宗又捐錢畀大學！繼上周透過家族基金大手筆捐逾27億元畀美國哈佛大學，陳啟宗與太太陳孫偉之私人再捐2,000萬美元（1.56億港元）畀南加州大學。陳啟宗跟南加州大學淵源頗深，佢本人係碩士兼校董，兩個仔係畢業生，細仔陳文揚（Adley）最近仲加入成為職能治療學部臨床助理教授。<br>陳啟宗一直有捐錢畀中外大學，不過向來低調，捐畀南加州都已經係第三次，近兩次捐畀哈佛與南加州卻大鑼大鼓，據聞，因為呢兩筆屬冠名捐款，所以大學方面一定要高調宣佈。</p><p>陳啟宗再捐1.56億</p><p>今次陳啟宗向南加州大學職能科學與職能治療學部，捐出1.56億元，用作長遠發展基金，呢個學部將改名為南加州大學陳曾熙夫人職能科學與職能治療學部，以表揚陳氏母親。據美國職能治療協會統計，呢筆捐款係職能治療領域內有史以來首筆冠名捐贈，亦係金額最高嘅單筆捐贈。<br>陳啟宗一家為此事齊現身南加州大學，陳啟宗嘅31歲細仔Adley因而曝光。Adley比哥哥陳文博（Adriel）細兩年，哥哥2004年獲國際關係學學士學位，早幾年開始返恒隆工作，做緊恒隆董事總經理行政助理。<br>Adley就獲社會學學士學位與職能治療學學士、碩士與博士學位，最近更加入大學，成為職能治療學部臨床助理教授。職能治療係一種醫療保健專業，有助降低患慢性疾病與殘疾嘅風險。<br>陳啟宗成日話恒隆係專業管理，大仔加入恒隆，佢都未諗接班問題，𠵱家細仔走去做大學助理教授，唔通Adley打算行學者呢條路，無意做地產生意？<br><br>李華華<br>mailto:LiWaWa@AppleDaily.com</p></body></html>