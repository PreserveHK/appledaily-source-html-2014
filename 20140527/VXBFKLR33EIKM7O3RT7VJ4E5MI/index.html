<html><header><meta charset="utf-8"><title>中環在線：梁伯韜自誇籌錢夠快 - 李華華</title></header><body><h1>中環在線：梁伯韜自誇籌錢夠快 - 李華華</h1><p>CVC亞洲大中華區主席梁伯韜（番薯梁）噚日以意馬（585）非執行主席身份出席股東會，佢喺會後冇講意馬呢盤生意，反而着力賣花讚花香，指CVC喺市場籌措資金夠快，意指旗下基金受投資者歡迎。<br>CVC早前落實買入內地飲食集團俏江南接近七成股權，番薯梁透露，呢個項目係以第3期基金嘅錢投資，佢哋舊年7月再推出第4期基金，籌集35億美元，未夠一年搞掂。佢話，有啲同業兩年前已經推出基金，直至最近先至完成集資，個別仲喺度籌緊錢，意指佢旗下基金受歡迎咁話。<br>不過佢唔肯披露基金回報率，只係話同業嘅平均回報率係20%。佢認為「市場唔好時，投資回報先最好」，但又補番句阿媽係女人，指市場動盪時，大家亦要做好風險管理。<br>佢好滿意香港寬頻呢項投資，暫時冇退出策略，除咗項目係咪成熟，仲要考慮其他因素，而且私募基金一般嘅投資期限係10年咁長。</p></body></html>