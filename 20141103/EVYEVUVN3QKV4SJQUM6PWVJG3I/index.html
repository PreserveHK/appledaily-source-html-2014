<html><header><meta charset="utf-8"><title>魚樂無窮：佳景平靚正博彈兩成 - 唐牛</title></header><body><h1>魚樂無窮：佳景平靚正博彈兩成 - 唐牛</h1><p>港股10月大反撲，全月急彈1,065點，一掃股災陰霾，濠賭孖寶金沙（1928）及銀娛（027）齊齊衝高近兩成，成為藍籌大贏家。主力喺澳門搞餐飲及手信業嘅佳景（703）反跌7%，大有追落後空間，從估值及前景出發，均值得投下信心一票。<br>佳景最新中期業績賺1.2億銀，按年增長37%，派息亦升兩成，明顯未受博彩業見頂影響，真材實料！但股價卻照被拖下來，因而出現超值價，現價市盈率僅7.1倍，其餘三大餐飲股大家樂（341）、大快活（052）及翠華（1314）平均市盈率達24.7倍，佳景折讓超過七成，平足幾條街。<br>佳景業績能逆流而上，皆因發展夠多元化，除原有餐飲業外，旗下英記手信亦開始有貢獻。唐牛上月曾到澳門視察，英記旗艦店及分店與大三巴近在咫尺，盡享地利優勢，配合一連串廣告攻勢，料將成為新盈利動力。</p><p>業績有保證　睇3.6元</p><p>除澳門業務外，佳景亦已放眼橫琴及珠海，務求將三區旅客一網打盡，兼可減低阿爺對澳門嘅旅遊政策風險，高招！公司今年3月批股集資近3億銀，主要用來支付早前投得嘅橫琴地皮，以便日後發展國際美食廣場；另已在珠海華發商都手信街承租11個舖位，總建築面積達2,268平方米，預計年底前全線開波，加上新賭場六間餐廳亦會在兩年內營業，業績有晒保證。短炒佳景，呢一轉博反彈目標先睇3.6元，屆時市盈率仲係單位數。<br><br>唐牛<br> https://www.facebook.com/tongcow88 </p></body></html>