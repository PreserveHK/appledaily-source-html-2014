<html><header><meta charset="utf-8"><title>「齋行死得，抗爭升級」</title></header><body><h1>「齋行死得，抗爭升級」</h1><p>周子俊、劉舒文、Andy、Day及Gloria，浸大傳理系畢業生，在7.1大遊行高舉「齋行死得，抗爭升級」橫額，呼籲大家晚上留守遮打道。撐到7.2早上8時倒數，才被警方抬走。<br>任職廣告導演的周子俊，6.13立法會討論東北撥款期間，透過電視直播見證吳亮星粗暴剪布，下班後到立法會聲援，被警方抬走；他說今次佔領遮打道的分別是人數夠多，終於有效果。「有啲人曾經講，咁樣做係博拉，影響唔到政府，但我今次見到公民抗命真係有道德感召，吸引其他人落場參與。我覺得警方發出嘅警告通知很×，所以拒絕簽收。這份通知只係重申我嘅和平集會權利受保障，但必須按社會整體利益和法律。我的行動正正為了社會整體利益。警員沒有留難，代我簽收了事」。<br>劉舒文，廣告業人士，原本打算在遮打道聲援一會兒就走，但當過了尾班車時間，全場走剩一半人，只有數十個學生，惟有見步行步，轉眼就留守到天亮。「示威者大多互不認識，但好有默契，圍觀的市民都有出力。外圍啲人一見空隙就走去『攝位』，阻止警察入場抬人；後排見有風吹草動，就會通傳前排；有示威者不適，圍觀的市民立即衝過來幫手」。<br>從事廣告製作的Andy表示：「究竟值不值得為了普選而被捕？也有人提出游擊戰術，三五成群擾亂交通豈不更易癱瘓中環？但是我認為，佔領遮打道，目的並非擾亂秩序，而是讓政府知道，我們對制度以至整個政府都很不滿。」即使被捕及要承擔法律責任，Andy依然無悔。</p><p>「多一個人就多一分力量」
</p><p>Day是設計師，他說有些事情必須走前才看得清楚，「初時冇計劃留守，但見到警方第一波清場使用暴力，我立即坐低等拉。即使我放軟身體，警察都要屈手，令我痛咗一個星期。痛楚嘅自然反應就是反抗，警察竟然講唔反抗就唔會痛，簡直有違常理。點解要將一班人困10個鐘？究竟我哋犯咗乜嘢罪？最大嘅暴力未必係肢體上，而係制度上」。<br>擔任製作公司助理的Gloria說：「爸爸曾經講過，如果我參加留守行動，就唔好做佢個女。」被捕後，她走出黃竹坑警校才通知父親，「佢問我點解你要咁蠢？點解要行到最前？我答多一個人就多一分力量。港人經過反國教等運動，今次終於團結一致，而不是互相指罵，在這個關鍵時刻，我一定要參與。」</p></body></html>