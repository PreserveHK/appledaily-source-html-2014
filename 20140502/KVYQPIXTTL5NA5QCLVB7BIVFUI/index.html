<html><header><meta charset="utf-8"><title>一周三件：港建殘煲冷灶 - 錢雋</title></header><body><h1>一周三件：港建殘煲冷灶 - 錢雋</h1><p>香港建設（190）係極少數質穿2008年金融海嘯價嘅內房股之一，現價得番NAV一折幾。集團主打內房地區又正係呢期醞釀升格自貿區嘅熱爆天津市。港建殘到冇晒譜，輕輕追番同級行家，已經要升67%。港建上年純利，表面倒退30%到7,300萬銀，但集團2012年度，出售附屬公司及撇賬回撥，高達1.9億銀。唔計呢項非業務收益，2013年度張成績表，係大turnaround兼靚仔到爆。又港建手頭現金高達24億銀，淨負債比率得7%，財政又alright。<br>但剛啱周二，港建最低見0.201元，質穿海嘯期最低價0.203元，現價（0.21元）亦相對海嘯月收市價0.327元，玩大潛水56%，殘到冇理由！<br>港建上年嚟自天津內房銷售額，上到7.6億銀，地區開始收成同時，集團喺天津仲有唔少在建項目同土儲。講過新一屆領導好睇重天津，港建呢批項目，就好值租。就算唔計增值，齋用上年尾NAV 1.16元去計，港建折讓高達82%，得0.18倍PB！<br>場內近市值近級數內房，漢國（160）連埋供股後PB約0.3倍、湯臣（258）0.29倍，力寶華潤（156）0.7倍樓上。又漢國現價，比對海嘯期最低價，高出1.9倍、湯臣高90%，力寶華潤更高出25倍！</p><p>大股東連番增持</p><p>2012年尾，港建大股東黃剛，真金白銀4,630萬銀，增持港建1.6億股，每股成本價0.292元，港建現價又係潛晒水。剛啱上個月22日，黃生再出手，輕注買入125萬股，每股成本價0.219元，證明港建現水位超吸引。<br>冷灶煲港建，上返黃生2012年增持浮水價0.292元，要升39%。港建PB，只係收窄到漢國同湯臣0.3倍水位，亦講緊要升67%到0.35元。</p><p>錢雋<br>細價股專家<br>本欄逢周二、三、五刊出</p></body></html>