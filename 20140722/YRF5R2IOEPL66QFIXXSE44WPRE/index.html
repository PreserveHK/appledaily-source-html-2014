<html><header><meta charset="utf-8"><title>中環在線：嵐山劏房戶難佈陣風水師投降 - 李華華</title></header><body><h1>中環在線：嵐山劏房戶難佈陣<br>風水師投降 - 李華華</h1><p>長實（001）樓神趙國雄連日為旗下新盤大埔嵐山解畫，噚日就話實呎得177方呎嘅單位都唔係好細。咁又係呀，今時今日呢個樓市，搵到個放得落張床、有廁所、有廚房嘅單位，仲想點？不過問過兩位風水師，佢哋不約而同話呢類咁細嘅單位，好難擺好風水，住入去好易周身病痛。</p><p>床頭對大門健康差</p><p>要間屋風水好，第一件事要搵位放置好屋主張床，嵐山呢個超細單位，內櫳客廳面積大約係8呎乘12呎，放張床都佔去一半地方，都唔好講其他擺設住。風水師麥玲玲一望張平面圖已經皺晒眉，唔知點樣擺張床。佢指，床頭一定要坐實望空，有依靠，呢個單位只係得對住大門口，或者對住廁所門口，有牆可靠。<br>之但係，大門氣流強，床頭一定唔可以對住大門口，屋主對正大門口瞓覺，健康肯定有問題，精神亦會好差；廁所有穢氣，床頭亦唔適宜對到實；即使吊高張床，方位一樣，無補於事。<br>唯一辦法就係將廁所門換成暗門，表面見唔到門框，但係開門閂門帶來氣流，其實幫唔到好多。</p><p>單位細　宮位吉凶亂</p><p>另一位風水師區仲德指出，由於單位太細，將佢劃開九個宮位（每個宮位有不同吉星、災星），再放張床，張床可能踩中4個宮位，屋主瞓落床，「隨時個頭瞓喺財位，手喺病位，腳喺是非位，除非企喺度瞓㗎啫。」佢直言，唔多贊成買咁細嘅單位，呢類單位真係好難佈局搞好風水，「個人接收到嘅磁場會好亂」咁話。<br>老實講，就算話平，都講緊200萬買一個單位，買樓最重要都係住得好啫。<br><br>李華華<br>mailto:LiWaWa@AppleDaily.com</p></body></html>