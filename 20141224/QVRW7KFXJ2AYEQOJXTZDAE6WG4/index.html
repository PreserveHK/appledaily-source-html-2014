<html><header><meta charset="utf-8"><title>2014體壇回顧：Road To Change</title></header><body><h1>2014體壇回顧：<br>Road To Change</h1><p>【2014回顧（國際體壇篇）】「每當變幻時，便知時光去」，2014年嘅國際體壇係充滿變幻、改朝換代嘅一年。NBA嘅熱火、F1嘅紅牛均王位不保，最遺憾係女網球手李娜，年初喺澳洲贏個人第2個大滿貫冠軍，到9月因傷退休；先後爆出禁藥醜聞嘅羽毛球手李宗偉同泳手孫楊，同樣歷盡風波。<br>文：牽牛、紅烽</p><p>NBA篇：大帝被「刺」傷返娘家</p><p>目標成為繼湖人王朝00至02年後，另一支NBA3連冠球隊，熱火喺2014年總決賽始終功虧一簣；熱火維持3巨頭勒邦占士、獲迪、保殊基本陣容，但畢竟獲迪傷患纏身，內線防守力亦弱，喺13/14球季常規賽只取54勝28負，僅以東岸次名出線。喺季後賽東岸晉級過程亦未見霸氣，東岸決賽淘汰溜馬，最主要因為對手將帥不和而「自爆」。<br>謀求球會第5次總冠軍嘅馬刺，就繼續默默起革命，除咗3老鄧肯、柏加同真路比利，仲喜見前鋒尼納特冒起。常規賽取得62勝聯盟最佳成績，晉級過程淘汰小馬、拓荒者同雷霆，更具說服力，總決賽以4:1擊敗熱火，兩場作客比賽都贏波，叫邁阿密球迷收口。</p><p>騎士新3巨頭雷聲大</p><p>今年NBA兩個大獎都由新面孔奪得，雷霆前鋒杜蘭特以25歲之齡，首嘗常規賽MVP；總決賽MVP仲後生，馬刺前鋒尼納特憑全能表現獲獎，佢更加以22歲351日壓過隊友鄧肯，成為史上第3年輕嘅總決賽MVP。勒邦占士喺10年加盟熱火記者會上豪言，幫球隊拎3、4、5個總冠軍，贏到兩次之後，14年飲恨，今夏更決定踏上回家之路；「大帝」重返克里夫蘭騎士，成為今季NBA最矚目轉會，連鎖反應係騎士簽入木狼前鋒路夫，同原有嘅K艾榮組成新3巨頭；不過默契未建立，新騎士開季戰績一般。<br>除咗勒邦占士轉會，其他較矚目嘅轉會仲有柏臣斯加盟小馬，丹治轉投熱火，湖人羅致「甜瓜」安東尼不成，只引入林書豪、保沙等次貨，繼續由傷癒嘅拜恩苦苦支撐，開季頭10戰只得1勝9負。或者喺呢個月14日湖人作客木狼，拜恩獨取26分，成功超越米高佐敦升上聯盟得分榜第3位，已算係對紫金兵團球迷有些少安慰。 <br>至於NBA加州最強勢力，已落喺勇士身上，由新帥卡爾領軍，「浪花兄弟」史堤芬居里同K湯遜百步穿楊，一度打出16連勝。</p><p>F1篇：新車神捧蛋玩跳槽</p><p>F1今季變動唔少，當中最令觀眾唔習慣嘅，應該係27歲「新車神」維特爾竟然衰足全季。喺開季前，一早都知紅牛新戰車唔掂，大家都冇預維特爾可以衞冕，實現5連霸；但勢估唔到，呢位4屆總冠軍，今季連一個分站冠軍都未贏過，全季嘅成績仲差過新嚟嘅隊友歷斯亞度，認真失威。<br>去到季尾，意興闌珊嘅維特爾就話想轉換吓環境，嘗試新挑戰，於是宣佈離開由11歲起效力嘅紅牛，轉投更加霉嘅法拉利，孖住老友冰人拉高倫出戰。維特爾嘅加盟，變相踢走艾朗素，促成佢回歸麥拿侖，同畢頓合作爭冠。又多一隊湊成兩位前世界冠軍嘅黃金組合，對車迷嚟講梗係好事。<br>平治今年以無敵姿態包辦車手冠、亞軍，兼且提早3周篤定車隊總冠軍，都叫拍得住呢幾年嘅紅牛咁威風。不過，咸姆頓今季封王嘅過程中，同隊友羅斯保由頭鬥到尾，仲搞到公開反晒面，唔知大家仲可唔可以合作。</p><p>網球篇：李娜周身傷決勇退</p><p>中國網球1姐李娜年頭有個好開始，首次贏到澳網，亦係佢個人第2個大滿貫冠軍，點知數字只能夠停留喺度。娜組喺年中嘅法網同溫網都早早出局，例牌又俾強國傳媒加網民鬧爆，之後仲同教練卡洛斯結束合作關係，再因為傷患而退出美網。喺呢段期間，唔少人都估32歲嘅佢職業生涯已經到尾聲，終於到咗9月中就喺微博宣佈掛拍，做個幸福師奶。女單強敵娜姐已退，細威莎蓮娜年尾就越戰越勇，連贏美網同年終賽兩個大賽冠軍。<br>至於瑞士天王費達拿就連食兩年白果，先喺4大滿貫輸晒，去到年終賽幾經辛苦入到決賽，點知傳聞因為老婆米爾嘉得罪咗老友華域加，所以佢喺開波前宣佈退出。不過呢對老死之後出戰台維斯盃，就合力幫瑞士贏波捧盃，攞番個尾彩。</p><p>羽毛球篇：悲情1哥衰運纏身</p><p>當今最受歡迎嘅羽毛球手可能係林丹，但今年新聞最多、最轟動嘅，就一定係悲情1哥李宗偉。呢位大馬拿督喺今年嘅哥本哈根世錦賽成功殺入決賽，對手仲要難得唔係宿敵林丹，而係林丹嘅小師弟諶龍，可惜都係破唔到二奶命。1個月後去到仁川打亞運，佢提早喺4強遇上林丹，結果又係輸波出局，到𠵱家都仲未喺大賽贏過金牌。<br>好事從未發生，但衰嘢就接住嚟。李宗偉之後爆出禁藥醜聞，俾人驗到參加世錦賽期間食過禁藥，之後覆檢埋B樣本都係「肥佬」，上訴又仲未開審，佢目前就要無限期停賽；但證據確鑿，睇怕嗰兩年停賽令都係走唔甩，2016里約奧運凍過水。</p><p>游泳篇：麻煩友孫楊多是非</p><p>孫楊上年因無牌駕駛而坐監，之後俾國家流放返杭州閉門思過，到咗今年5月全國錦標賽復出即攞金牌。可惜喺9月亞運第一戰，就俾日本嘅「新費斯」萩野公介爆冷贏咗金牌。孫楊賽後仲唔忿氣，話日本國歌難聽，引起軒然大波，而佢最終都攞到3金1銀，對中國隊橫掃亞運151金108銀83銅有貢獻嘅。好衰唔衰，到11月爆出原來佢喺全國錦標賽嗰陣服用禁藥，不過得到國家體育局包庇，喺冇大賽舉行嘅5月至8月中服刑，低調停賽完3個月，所以「咁啱」趕得切喺亞運前浮番上水參加比賽。</p><p>曾經稱霸全世界嘅29歲美國飛魚費斯，都係咁唔潔身自愛。退休兩年肥咗成40磅嘅費斯，復出後成績都唔錯，點知9月又因為醉駕被捕，俾美國泳聯罰停賽半年，下年世錦賽都冇得玩。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>