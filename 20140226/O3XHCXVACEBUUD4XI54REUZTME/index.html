<html><header><meta charset="utf-8"><title>心悠BB嘆茶變身林亞珍</title></header><body><h1>心悠BB嘆茶變身林亞珍</h1><p>【中環】被暱稱做心悠BB嘅劉心悠，一直高踞高登女神排行榜頭幾位，不過32歲嘅佢早前去中環飲下午茶嘅look就有啲令人失望。當日大概下晝兩點幾，戴住副膠框眼鏡、頭髮睇起嚟有啲蓬鬆嘅心悠BB，望落似林亞珍多過似女神，佢同兩位男性友人去咗中環嘅置地廣場嘆下午茶。其間心悠一直動作多多，同坐對面嘅男人講個唔停，反而另一位戴眼鏡貌似經紀嘅男子就喺度齋聽。</p><p>狂電餐廳經理</p><p>餐茶飲咗成個鐘，到埋單時心悠仲主動攞咗500蚊出嚟畀錢，嗰日佢心情極靚，對住負責收錢位男經理都唔放過，點都要傾多幾句。畀錢後仲好抵死咁拉住張單，望住位男經理好似唔想畀人哋走咁，不過位經理不為所動。之後佢哋行到廣場大堂，心悠同兩位男士分道揚鑣，臨走時位四眼男仲遞上卡片畀心悠。<br>冇人陪嘅心悠跟住就去咗就近嘅渣打銀行，入行多年已經係圈中小富婆嘅佢當然就係銀行嘅特選客戶啦，佢前後喺銀行逗留咗成半個鐘。當心悠行出門口見到成班記者喺度等佢嘅時候，起先都有啲愕然，不過當有記者問到佢係咪買樓嘅時候，佢就笑笑口冇答，最後上咗一幢商業大廈。<br>採訪、攝影：潘冠恩</p></body></html>