<html><header><meta charset="utf-8"><title>智取大市：券商股強得有道理 - 晉佳</title></header><body><h1>智取大市：券商股強得有道理 - 晉佳</h1><p>上個月講過，恒指每4至6周作為一個周期，難以打破「跌、橫行、跌」嘅周期，而家進入橫行嘅下跌周期。如果以一個4至6周跌浪去睇，指數閒閒哋要跌番2000點先夠皮，由11月17日滬港通開通首日高位24313點計算，呢個跌浪應要考驗吓22000點，就如之前預測一樣。最近兩日恒指每日跌三、兩百點，但係券商股照樣連升兩日，內地A股滬綜指又破旗而上，連晉佳都冇理指數，一樣照炒券商股。<br>炒股不嬲都係跟紅頂白，呢一刻A股大晒，最重要係睇邊啲板塊能夠同A股當紅板塊同步，例如券商股、鋼鐵股、基建股，應該短期內偏強。點解券商股升咗成倍，都仲有機會升？原因係內地A股成交多咗，莫講話而家每日成交7,000億、8,000億元，就算返去每日平均4,000億、5,000億元，券商股依然賺到笑。個別券商股好似中國銀河（6881）咁，今年6月底市賬率都係2.4倍，估值未去到貴嘅地步。<br>睇番2012年、2013年日股，一樣好似內地A股一鼓作氣狂升，即使喺2013年5月日股炒爆咗後，日經平均指數開始轉為上落市，成交當初冇熱炒嗰段時間咁多，但都相比2012年明顯增加，原因係日股由原本冇人理嘅市場，變番有啲人氣，成交能夠比急升之前明顯暢旺，以日均成交額計，目前比2012年多咗接近一倍。</p><p>短炒目標13元</p><p>至於內地A股，近期股民入市意欲亦大增，融資融券再興起，令到個場有番人氣。由於個場累積多咗粉絲，估計2015年日均成交要達到德銀報告假設嘅5000億元人民幣，其實有可能。香港上市券商股市賬率2至3倍，呢個合理估值絕對撐得住目前股價有餘，所以，近排港股咁跌法，券商股仲有得升，唔單止係A股帶挈，有基本因素打底之下，大戶都唔敢亂沽。如果睇得出年個市唔太淡，券商股，手頭上可有番一兩隻，如果以中國銀河計，市賬率3倍作為目標價，短炒都可以睇13蚊。<br>唯一令晉佳有顧忌嘅因素，始終係外圍市況，外滙市場近期波動性大，有醞釀危機可能性。美股各主要指數形成擴散三角形嘅形態之後，指數搖搖欲墜，牌面上有大跌可能。要睇個市有冇事，最老土都係睇番恒指，如果恒指跌喺22000點，技術上就係2008年金融海嘯低位至今嘅支持線，跌破呢個位，長線技術走勢肯定轉差，2009年至2014年嗰種炒股不炒市嘅玩法亦有可能扭轉，萬一去到轉角位，即使手持強勢股一樣要小心，唔對路都要走。</p><p>晉佳<br> http://www.facebook.com/pages/晉佳/719009541518415 <br>本欄逢周三刊登</p></body></html>