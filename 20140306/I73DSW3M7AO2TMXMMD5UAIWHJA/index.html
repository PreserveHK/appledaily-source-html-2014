<html><header><meta charset="utf-8"><title>小故事：神獸達人　拒絕典當廣東話</title></header><body><h1>小故事：神獸達人　拒絕典當廣東話</h1><p>「我母語係廣東話我咪鍾意廣東話囉！歸根究柢咪就係香港人囉！就咁簡單！」早前教育局一度將廣東話定義為「一種不是法定語言的中國方言」，再次引起港人對粵、普之爭的關注。一幅《大粵港諺語》圖網上瘋傳，83個廣東諺語融入圖中「估你唔到」，圖畫傳到北美華人之手，大堆私訊湧至，要買要訂解鄉愁。他是曾畫神獸卡紅爆的高登仔阿塗（筆名），一直情迷廣東話，看不慣家長們寧跟小朋友講蹩腳的英文與普通話都不講廣東話。「感覺就好似見普通話較有經濟潛力，就舉咗（典當）廣東話嚟換，諗住隨時可以贖番。但到時，可能你畀多多錢都未必贖得番。」這根本是場意識形態的文化戰線。<br>記者：陳慧敏<br>攝影：黃子偉</p><p>「語言連繫族群。研究廣東話係自我探索嘅過程。透過語言你先知道自己係乜嘢人。」阿塗對廣東話的情，源自其家庭背景。爸爸講閩南話，媽媽是講廣東話的泰國華僑，對話中混雜泰文單字而不自知。小學時說：「我『側格呢』（胳肋底）好痕。」同學以為他在搞笑，他才發現自己的廣東話混有泰文。塗媽媽又講好多上一代俚語，如笑他拿住玩具好似「馬騮執到桔」，意指「都唔明你做乜咁開心！（又唔係執到蕉。）」；還有「賣魚佬洗身，冇晒腥氣（聲氣）」等。阿塗：「廣東話真係特別靈活，嗰啲俚語、歇後語都係嶺南地區文化的特色；九聲已經特別難學啦，又常玩食字，好似猜燈謎，一個音有多重意思，然後謎面同謎底都係俚語。兜個圈鬧人，輕鬆到肉又生鬼，呢啲係嚴肅嘅北方語系冇嘅。」</p><p>廣東話是條戰線</p><p>其實粵普之爭由來已久，直至2010年7月，廣州市政府提出電視台以普通話取代廣東話，觸發撐粵語遊行。阿塗後來畫了第一幅撐廣東話的《神獸漫話》：「當時真係覺得唇亡齒寒，殺到埋身㗎！情感上，我諗嘢、回憶都用廣東話；政治上，語言承載文化、價值觀同思考模式。嗰啲好共產、好官腔嘅普通話用語，個思維同香港體制、民主法治自由嘅文化好唔同。若果廣東話被淘汰，好多意識形態同核心價值都會失守。我覺得廣東話係一條戰線。」</p><p>別小看自己母語</p><p>教育局試水溫式的文章，2月1日被揭發， 翌日已急急道歉撤下。但真正讓阿塗覺得「殺到埋身」的，卻是香港人自己先放棄，撲向普教中文懷抱：「有啲家長寧願自己講住半鹹淡普通話同英文，都要小朋友喺屋企、學校都講英文同普通話，佢哋覺得自己喺度爭取新機會，其實係自己先棄械投降。」在他的眼裏，問題不是學不學多種語言，而是港人的自我文化認同。阿塗的妹妹早年沉迷台灣蘇打綠，拚命學國語；近年轉投韓星，連facebook status都變了韓文：「佢啲朋友、男友同阿哥都係香港人吖，點解生活上要轉嚟轉去？90年代香港文化產業好輝煌，韓國人都走嚟學廣東話，追四大天王追港星，𠵱家倒番轉。我喺佢身上睇到時代嘅變遷，好欷歔。以前我們嘅文化認同真係強好多。」網友質疑，死守廣東話，要見工要衝出世界都雞同鴨講，有用嗎？阿塗：「我唔反對家長畀小朋友學多啲外語，但就唔好睇小自己嘅母語，覺得佢低俗或者無用，誤導佢嘅地位同影響。咁樣香港嘅自我文化就會萎縮，永遠跟喺人後面，要復興軟實力或創意產業都好難了。」</p><p>粵語之首廣東話</p><p>其實在廣東省內除了包含廣東話、四邑話及化州話等各式方言的粵語外，還有包括潮州話、雷州話等的閩南語，但由於境內大部份人都聽得懂廣東話，致令廣東話成為粵語之首。</p><p>答案：九唔搭八</p></body></html>