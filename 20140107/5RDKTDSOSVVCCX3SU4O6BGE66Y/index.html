<html><header><meta charset="utf-8"><title>中門大開：愉園的政治隱喻 - 添馬男</title></header><body><h1>中門大開：愉園的政治隱喻 - 添馬男</h1><p>老廉戲劇性地在青衣球場，帶走愉園球員、外援、技術總監協助調查假波，係繼屯門假波事件後，另一宗本地造波案。當我睇到涉案乃老牌球會愉園時，真係好心噏。七十年代香港足球乃香港人政治身份寄託，國共內戰結束，但在港暗戰持續。<br>足球乃霍英東協助中共在港統戰的工具，愉園、東昇背後均獲霍英東支持，佢一手成立東昇，喻意為東方紅太陽昇，又出任愉園主席，其後再晉身足總主席。<br>與左派東昇及愉園對壘者，乃親台球會東方及南華，每逢南華對愉園，球場內飛沙劈石，場邊球迷則口水花四濺。<br>1974年霍英東從敵對球會南華挖走亞洲鋼門仇志強，高薪加盟東昇，當時比雲佩斯加盟宿敵曼聯更為哄動。及後本土勢力崛起，出現專業化職業化之精工、寶路華，引入高質外援，此乃香港足球黃金時代。<br>霍英東走後，霍家也不再支持愉園，令愉園一度降班。今日究竟何方勢力在營運愉園呢？相信模式同屯門極之相似，就係將營運外判。<br>現任愉園主席貝鈞奇公開承認，不排除事件涉及打假波。貝鈞奇在電視訪問中表示，愉園體育會今季將足球隊外判予香港科化足球公司，由總監鄺曉明營運，並找來兩間主要贊助商CANSHOW和內地體育服裝品牌銳克，班費550萬元。但是到了12月，首筆350萬元的班費已經用畢，贊助商一直沒有拿出餘下的200萬元贊助費，鄺曉明亦在同月請辭。</p><p>強國除了錢　還有甚麼？</p><p>屯門外判予內地青島公司，愉園又判予內地關係公司，而此等公司引入內地球員，涉及造波案，足總闊佬懶理，香港足球之淪落，已非水平低落咁簡單，而係借殼造波，一場波百幾人睇唔緊要，因為利益來自賭波。<br>一間老牌愛國球會，由本地傳統愛國人士支持，曾幾何時成為一隊有擁躉之球隊，60年招牌，今日變成涉假造波。撫今追昔，究竟係香港足球淪落，定係愛國勢力之淪落。<br>老霍愛國，盡心盡力，在香港幫中共爭取人心，係親力親為，豈是今日一幫愛字頭小丑式人物可比。<br>國家強大，卻連一間老牌愛國球會也支撐不了，淪為造波球隊，強國崛起，除了有錢，還有甚麼？<br><br>添馬男</p><p>有料放？想收料？入嚟【蘋果互動】啦！<br>【蘋果互動】是蘋果日報與讀者緊密互動、放料及收料的聚腳地。<br> http://fb.com/AppleDailyExchange </p></body></html>