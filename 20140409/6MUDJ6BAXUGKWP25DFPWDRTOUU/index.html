<html><header><meta charset="utf-8"><title>求驗客手記：本田開齋A米3連勝</title></header><body><h1>求驗客手記：本田開齋A米3連勝</h1><p>本田圭佑（白衫）加盟咗AC米蘭3個月，大部份時間都係俾人話水貨，但喺周一意甲，呢位日本中場終於射入加盟A米後嘅首個入波，加埋泰拉拔建功，A米作客以2:1力克熱拿亞，錄得3連勝，似乎能夠重上正軌。教練施多夫亦可以鬆口氣，好高興見到本田打破入球荒。A米𠵱家仲排喺第11位，施多夫叫大家唔好期望咁高，拎來屆歐霸盃資格都好有難度，「我哋離歐霸盃近咗，但好多球隊都參與競爭，同埋排名比我哋好。我哋餘下只可以努力做好自己。」</p><p>另外，日前有指新加坡商人林榮福欲以3億歐元收購A米51%嘅股權，但A米行政總裁芭芭拉嫌對方出手低，佢認為成間球會值10億歐元（約107億港元）。此外，A米前鋒巴洛迪利喺網上發佈佢同女友芬妮嘅合照（圖），澄清分手傳言。</p></body></html>