<html><header><meta charset="utf-8"><title>異動空間：阿信屋隨時炒爆 - 魏力</title></header><body><h1>異動空間：阿信屋隨時炒爆 - 魏力</h1><p>磚頭股挾到爆廠，恒指迫近今年高位。美國加息無期，領匯（823）創52周新高，2月以來累飆近三成，與新經濟股崩圍的時間脗合，反映大部份資金泊向防守股，二、三線股彈唔起，正因如此。反過來睇，吼實高息股回落，就可再炒新經濟股。億和（838）盈喜後震倉再炒上，昨創一年新高，突破去年高位，絕塵而去了。麥格理最新報告睇2.3元，較魏力上周五提出的目標價2蚊更進取。<br>沉咗一排，阿信屋又炒喇！三個概念：世界盃、業績、雲吞麵。世盃深宵開波，點都要掃零食看門口，阿信屋必然受惠。業績方面，分店增多，規模效應漸現，加上租金見頂，應有睇頭。賣化妝品、電器都唔夠，阿信屋撈埋雲吞麵，越來越民生，抗跌力倍增，炒作空間攞滿分！<br>有概念唔夠，最緊要貨疏。最新股權資料顯示，首十間證券行揸80.6%，街貨市值僅3.8億，即約1.28億股。每次有消息就炒，皆因細細粒易掃，昨炒高一成僅用3,000萬錢，可見阻力甚少。技術上，CEC國際（759）剛破4月高位，確認重拾升軌，隨時升到你唔信！去年1蚊炒到5蚊，只係用咗1個月，唔通今次又嚟多鑊？</p><p>魏力<br> http://www.facebook.com/2012jason </p><p>【壹錘定音】6月4日早上8點開咪!<br> http://hk.apple.nextmedia.com/livestream/channel/lishow <br><br>立即更新Android《蘋果動新聞》app<br> https://bitly.com/appledailyandroidapp </p></body></html>