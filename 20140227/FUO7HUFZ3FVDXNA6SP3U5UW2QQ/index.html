<html><header><meta charset="utf-8"><title>異動空間：深國變身電貿股 - 魏力</title></header><body><h1>異動空間：深國變身電貿股 - 魏力</h1><p>市況冇乜焦點，九線細價股禾雀亂飛，前日推薦的「游擊股」漢傳媒（491）噚日先起動，一飆就38%，剛好補番1月的下跌裂口，市值僅1.4億，瘋狂升浪一觸即發！細價股chok完一輪先開車，能突破第一棍高位的話，九成都會絕塵而去，以3億市值做目標，可見2毫。<br>兩個月前寫過隻順龍（361），近日股價又起動，昨狂升24%，創一年收市新高，市值唔夠3億，觀乎業務唔算太標青，咁炒法甚有賣殼feel，去番6毫樓下不妨短炒。<br>電貿、物流概念股有排炒，新成員係深圳國際（152，現股份編號：2976）。擁有港口、公路、鐵路等基建項目的深國，剛與全國性電貿物流商「申通快遞」簽訂戰略合作協議，共同發展全國性物流網絡。雙方將共享客戶和數據資源，協同效應顯而易見：深國有基建欠客戶，申通全國電貿網絡完善，送貨車隊一應俱全，欠的就是運輸基建。申通未來更可入股深國，可見絕非柴娃娃搞作。<br>與順豐速遞相近，申通為全國頂尖電貿物流商，於中港台及美國均設網點，客戶更可以微信落單，意味深國已間接與騰訊（700）建立合作關係。花旗即時出報告叫買，目標價由10.1元升至13.6元，較現價仍有近四成水位。深國昨日大成交抽升，突破主要平均線，屬升浪起步格局，上車莫遲疑！<br><br>魏力<br> http://www.facebook.com/2012jason </p></body></html>