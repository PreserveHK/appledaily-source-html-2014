<html><header><meta charset="utf-8"><title>魚樂無窮：蘋果概念股勿忘百富 - 唐牛</title></header><body><h1>魚樂無窮：蘋果概念股勿忘百富 - 唐牛</h1><p>港股成交僅500億銀，繼續奀豬，買賣兩閒，戰友大呼無癮。拉鋸局面幾時完結？大市短期要突破，非靠滬港通消息及下周儲局議息結果不可。不過，港股由高位累跌2,000點，散戶元氣縱未算大傷，都要一段時間休養，可以預期，就算有方向，成交都未必配合。</p><p>食正Apple Pay頭啖湯</p><p>蘋果公佈最新業績，全年盈利爆晒錶，但只反映部份iPhone 6銷售數字，未來肯定更上一層樓，難怪股價三扒兩撥重上100美元大關，與歷史高位近在咫尺。唔好忘記，蘋果嚟緊仲有一件秘密武器--Apple Watch，預計明年初登場，再配合Apple Pay付款系統，肯定令消費市場有翻天覆地轉變。<br>咁本港上市有乜概念股？支付股百富環球（327）肯定係首選，公司上月初宣佈，其NFC電子支付終端，可支援Apple Pay。嘩！食正頭啖湯是也。iPhone 6及6 Plus齋計首周已賣出1,000萬部，以iPhone 5s嘅經驗睇，3,000萬部應該冇走雞，假設一半人用Apple Watch，而每人每年平均消費1萬蚊，講緊嘅金額係1,500億銀！假設百富分到1%即15億銀，係最新中期業績收入嘅1.5倍，不得了！<br>百富自身亦唔失禮，一早泊住銀聯大碼頭，中期盈利爆升1.2倍，市盈率預計去番20倍樓下，早前大股東減持，正好為長時間超買壓力紓紓壓，噚日冇消息下炒高7%，話唔定係新升浪開始，要密切留意！<br><br>唐牛<br> https://www.facebook.com/tongcow88 </p></body></html>