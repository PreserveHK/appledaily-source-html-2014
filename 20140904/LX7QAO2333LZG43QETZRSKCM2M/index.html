<html><header><meta charset="utf-8"><title>【add】紅人主場：謝安琪　時勢造女神</title></header><body><h1>【add】紅人主場：謝安琪　時勢造女神</h1><p>人在娛樂圈，即使有壞新聞都總好過無新聞，謝安琪近年惹起過的是與非，勿論好與醜，足令她多次登上茶餘飯後的熱話榜首。金曲唱紅過，緋聞鬧過，被冠以高登女神與B餐人妻之名，統統照單全收；在眼下紛亂不安的時勢，她被指憑歌抽水，啃下去，天涯何處無高牆？<br><br>統籌：林妙萍<br>撰文及造型：趙潔恆<br>攝影：郭賢興<br>化妝：Natalie Soo.Ki of ND &amp; Co.<br>髮型：Eagco Leung</p><p>藝人多避談社會議題，事關一談就難免進退失據，尤其在大是大非的此時此刻。謝安琪早前於敏感的七一前夕在網上發佈了歌曲《雞蛋與羔羊》，熱血聽眾立時對號入座，源於電影《被奪走的12年》關於自由與奴隸的歌詞被無限發酵。「創作首歌時擺咗好多意念入去，接收嘅人喺呢隻歌入面會聯想到乜嘢，或者鼓勵咗佢哋去做啲乜嘢，促發佢哋關心啲乜，都係將呢首歌交畀大家之後發生嘅事，至於隻歌敏唔敏感呢，我覺得唔需要框死大家去諗，呢首歌能夠帶畀你係乜就係乜。」</p><p>多角度議事</p><p>誰知一句「大劫在頭上不堪設想」，謝安琪被指趁機抽水炒作；事實上一出道就以《姿色分子》講瘦身整容，之後的《囍帖街》講城市重建，《十二月二十》講貧富懸殊，她的歌路一直緊貼社會現象，更因此被封草根天后。「好想去表達嘅嘢，我都一定會去講，我覺得冇嘢唔可以創作歌曲。過去幾年香港經歷嘅大小事件，為香港人帶嚟好多反思同反應，大家嘅感受好多時都係負面嘅，又有好多對立聲音。喺咁嘅環境下創作嘅歌，反而令大家更沉重，並唔係我想做嘅事。我想帶出嚟嘅視野廣闊啲，對於你嚟講乜嘢係嗰道高牆呢？可以人人都唔同，希望可以喺呢隻碟建議多一個角度去觀察我哋嘅生活。」</p><p>十年幾番新</p><p>抽水危機實屬小菜一碟，入行將近十年，謝安琪見過的風浪也不算少。自謔個性倔強又不擅於交際的她，曾問上帝為甚麼要安排自己入了娛樂圈。「入行遇到嘅辛苦都同某一啲媒體報道嘅手法或者風氣有關嘅，藝人會首當其衝承受壓力。不過我冇太過執着，漸漸明白到其實好多人都面對緊呢種窘境，呢種風氣其實影響緊整個社會點睇我心愛嘅音樂演藝行業，並唔係只係我謝安琪開唔開心。我因為咁而變得更堅強，同埋眼光更闊。」<br>今年自組公司出碟，從十年前的懵懂女生，升格做老闆擔起營運重擔，計數與創作同步進行難不到她。「喺自己能力範圍內任性囉，又不至於不顧一切咁浪漫。除咗市場上我哋認為最流行嘅、最容易賣得出嘅、樂迷喜歡嘅K歌，穩打穩紮之外，我哋願意去做啲冒險啲嘅，唔同類型或風格。可喜係做咗十年都仲生存緊，雖然唔係首首歌都成功，都想繼續落去，想用自己小小嘅能力去豐富一下本地樂壇嘅類別。」</p><p>反思B餐論</p><p>食得鹹魚真要抵得渴，謝安琪三個字被大眾及媒體用來消費與娛樂，甚至在網絡潮文中被擬物成一個B餐擺上枱。「原來𠵱家會咁公開發表去討論人哋嘅婚姻，甚至去比較兩段婚姻，可能我老套啦；篇文令我了解多咗原來咁多人覺得另一半身家有幾多係咁重要。我係感受到作者對我嘅祝福，呢件事又冇令我好尷尬，反而令我思考咗好多。」<br>套餐論將婚姻同金錢掛鈎，與張繼聰結婚8年的謝安琪眼中的婚姻卻很單純。「結婚時冇問過我另外一半其實你有幾多身家，我哋結婚之後會過乜嘢生活都唔係我最着緊嘅事。我睇婚姻比較單純，我同佢相處好開心，靈魂溝通得到，就係咁簡單。」甚至她決定嫁給張繼聰，都只為笑一世。「佢求婚之後我就諗，其實呢個人真係好好笑，到八、九十歲都會咁好笑。有乜好得過有一個人成日喺身邊令你笑？我就覺得好抵呀，每日都有咁多好笑嘅事，佢真係有咁嘅本事。」</p><p>更多精采時尚內容，盡在 http://add.appledaily.com。 </p></body></html>