<html><header><meta charset="utf-8"><title>黃之鋒：街頭同樣係一個教室</title></header><body><h1>黃之鋒：街頭同樣係一個教室</h1><p>【本報訊】大學生罷課蓄勢待發，學民思潮黃之鋒甫上大學就參加罷課，也正積極考慮發動中學生罷課。他坦言，中學罷課難度比大學「高100倍」，但若果人大把提委會提名門檻設為過半數，港人已「走投無路」。只要過百中學生在罷課日離開校園參加集會，才有望撼動高牆，「知識唔係單靠課堂傳授，街頭同樣係一個教室」。</p><p>「唔罷課見唔到有轉機」
</p><p>兩年前的今天，學民思潮正醞釀佔領政總。從反國教到爭取公民提名，黃之鋒形容官民角力就像拗手瓜。當民眾力量夠強大，政府若不認輸順從民意，只會斷臂，承受官員下台、建制派選舉大敗等惡果，「最後政府寧願撤回，都唔想斷手。談判根本畀唔到壓力，要靠行動。中學生做得最盡，就係罷課。我唔期望罷一日課，人大會撤回決定。但係唔罷，我見唔到有乜轉機。」<br>學民擬9月初在全港四區舉行「公民教室」，向中學生剖析政改形勢；周末舉行全港中學生集結大會，預計200人參加。若果學民決定發動罷課，或由一批大專學者為罷課學生撰寫請假信說明因由，並邀請教師舉行家長集會提供支援。他明白成年人或難以接受中學生罷課，但期望公眾諒解，「班學生已經諗唔到有乜可以做。遊行、投票冇用，約見政府又食閉門羮，係形勢逼到我哋走到呢步」。<br>中學生反國教黑絲帶行動也受教育局「關注」，黃相信今次學生壓力更巨大，「只要幾百個中學生響應，就會造成社會震動。就算得10幾個，都係運動嘅開始。罷課一日都唔影響升大學，點解唔得？」就算未能說服家人支持罷課，至少可用其他方法聲援，例如派黑絲帶、穿黑衣、放學加入罷課集會，「我唔會話唔罷課就唔係公民，但係至少要問自己可以做乜？係咪仲要將政制決定權交畀上電視嗰班5、60歲嘅人手上？」<br>黃強調，學生的責任並非只有上學。香港畸形政制已令學生不能在正常環境學習，即使避過國民教育洗腦，紅色勢力依然入侵校園，越來越多「梁粉」擔任大學校董甚至校長，師生對六四事件取態日漸變調，「如果學生真係想學習知識，畢業之後有更美好將來，你先要成為更成熟嘅公民」<br>學民早前郵寄8萬份政改傳單遭拒。香港郵政局員工會主席葉錦富認為郵政署拒絕學民是政治判斷，過往被拒的單張一般涉指名道姓人身攻擊等，學民單張並無違法字眼。但郵政署表示，單張的「公民抗命」字眼包含違反《公安條例》的行為。</p></body></html>