<html><header><meta charset="utf-8"><title>Avis抱Yumi　沙灘搓波</title></header><body><h1>Avis抱Yumi　沙灘搓波</h1><p>【大浪灣】世界盃開鑼，香港一樣上演咗一場世界波，上個禮拜六晏晝，周秀娜舊愛陳偉成（Avis）就拖住女友Yumi（尹蓁晞）去咗大浪灣同陽光玩遊戲。前排冬天Yumi係咁食，肥到隻豬咁，更加連上圍都升咗兩Cup去到E Cup。不過夏天一到，佢即刻瘦番晒，唯獨上圍冇縮水，佢着咗件粉紅色bikini top襯牛仔熱褲，大晒身材。Avis亦都比之前fit咗唔少，不過佢未算回復到最佳狀態，睇嚟要再努力啲至得。</p><p>貼身搽油掃大髀</p><p>Avis同女朋友一開始就喺沙灘上面熱身，Avis由個背脊掃到落大髀幫Yumi搽太陽油，幾咁火辣，之後到Yumi幫Avis搽返轉頭。搽完太陽油，佢兩個就同朋友打沙灘排球，但Yumi完全接唔到波，就改踢沙灘足球，兩個人搓波都玩到笑唔停，結果踢踢吓個波碌咗出去沙灘邊，Avis同朋友各自要孭住個人跑出去鬥快去執波，Avis一手從後熊抱Yumi勁sweet唔在講，Avis仲抱住Yumi跑，仲快過啲朋友仔執到波，兩個即興奮到擊掌。<br>採訪：盧妹<br>攝影：陳慧安</p><p>　</p><p>【622公投　我撐普選】毅行直播<br>流動版網頁:<br> http://622popvote.appledaily.com  </p></body></html>