<html><header><meta charset="utf-8"><title>隔牆有耳：汪阿姐挺松　唔Like狼英 - 李八方</title></header><body><h1>隔牆有耳：<br>汪阿姐挺松　唔Like狼英 - 李八方</h1><p>由老董搞嘅「團結香港基金」智庫噚日舉行成立典禮，十足十係佢「新歡」梁錦松準備參選特首嘅造勢大會，唔知阿董嘅「舊愛」狼振英有何感受？政治就係咁殘酷，搞唔掂嘅就要行開，連阿姐汪明荃噚日都猛讚阿松，唔挺隻狼。有Liza姐力撐，2017年特首選舉，阿松又多個粉絲！<br>噚日有出席撐場嘅汪阿姐，噚日離場時被問到阿松嘅狀態係咪大勇？阿姐即時大讚阿松：「其實今日聽咗五位講者講嘢，我較深印象係阿松哥，張信剛都講得好好。」連阿姐都尊稱阿松係松哥，又對佢留下深刻印象，果然畀足面。</p><p>彈現屆不重視年輕人</p><p>咁係咪支持佢參選下屆特首？汪阿姐就話呢個係太遠嘅事，自己都係啱啱加入呢個智庫，會都未開過，總之特首人選，必須能者居之啦。咦咦咦，董生明明話呢個智庫係搞政策研究、唔係搞邊個做特首㗎，唔通阿姐說漏了嘴？<br>咁狼振英有冇能力呢？阿姐只係話：「我唔知喎，但係佢𠵱家在位，梗係要盡能力做事啦。」半句讚美都唔畀，係咪孤寒咗啲呀？唔驚狼英小器嬲嬲豬咩？阿姐繼而仲大嘆，呢屆政府喺年輕人工作方面，真係做得唔夠㗎，而今次嘅佔領運動，年輕人表達咗強烈嘅訴求，佢作為長輩，都認為特區政府真係要重視、多聽年輕一代嘅意見，擺明都係彈現屆狼班子唔掂啦！<br>學習總話齋，疾風知勁草；到底狼英同阿松，邊個先真正「信靠得住」？至於邊個係阿姐心中嘅熱咖啡，令佢聲更嗲？畫畫畫出腸，使唔使呀？</p><p>李八方<br><br>mailto:pf_lee@appledaily.com</p></body></html>