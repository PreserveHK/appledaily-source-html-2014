<html><header><meta charset="utf-8"><title>異動空間：泰坦能源破頂格 - 魏力</title></header><body><h1>異動空間：泰坦能源破頂格 - 魏力</h1><p>全城等睇世界盃，悶到冇晒戰意，買賣兩閒，股價相當飄忽，可以突然半粒鐘抽高10%，破位之後就冇晒影，睇圖炒極易中伏，真係無謂博。想玩兩手保持手感，都切記要細注啲，成交咁薄弱，隨時熄燈就冇路可走。<br>悶市揀股最緊要睇成交，突然放量爆上，份外值得尊重。第一隻係勇利航業（1145），昨成交3,810萬股，創五個月新高，一棍突破主要平均線，埋單漲8%，收報0.485元，半年高位係6毫子樓上，博上去水位不俗。過去三年勇利業績均見紅，主要股東去年底大折讓批股減持，配股價0.6元，套現7,000萬元，屬萌生退意之舉，加上市值僅5億元，睇走勢不排除控股權將現變動。<br>揀國策股炒作也可吼充電設備股泰坦能源（2188）。2015年底前中央目標建40萬個充電樁及2,000個充換電站，目前遠未達標。內地券商報告預期，今明兩年各大電網將加快充電站投資，加上中石油（857）、中石化（386）均有意在油站內加置充電設備，有利泰坦能源增接定單。泰坦昨突破橫行區，成交創三個月新高，MACD雙牛擴大，屬破頂格局，短線上試1.30元，如升穿海闊天空。</p><p>魏力<br> http://www.facebook.com/2012jason </p><p>【壹錘定音】星期一至五，早上8點開咪！<br> http://hammerout.hk <br><br>立即更新《蘋果動新聞》app<br> https://bitly.com/AppleDailyiOSApp <br> https://bitly.com/appledailyandroidapp  </p></body></html>