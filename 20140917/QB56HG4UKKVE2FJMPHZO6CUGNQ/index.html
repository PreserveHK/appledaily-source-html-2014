<html><header><meta charset="utf-8"><title>中環迷你裙：名牌抗貴租秘技 - Samantha</title></header><body><h1>中環迷你裙：名牌抗貴租秘技<br> - Samantha</h1><p>港股火燒眼眉，昨日開市短短三小時，中港股市急速散band，大家不是急着炒股，而是逃生，甚麼滬港通概念、券商股等走勢不再熟悉。濠賭股跌到52周新低，Samantha其實並唔覺得意外，最近訪澳竟然重現的士等人的景況。博彩股光環轉暗，但食肆硬淨非常，澳門朋友A指，何家旗下星級餐廳依然是場場爆滿，不訂位依然是冇得食。<br>據landlord情報，澳門零售氣勢仲勁過香港，一車車強國旅客魚貫湧入大型商場，買得不亦樂乎。澳門租務亦出現天價租舖的現象，話說黃金地段議事亭前地那間咖啡連鎖店Starbucks，2002年強勢進駐，見證着澳門開放賭業下起飛，當地人由消費不起一杯30蚊的latte，到舊年，終於到Starbucks「消費」不起租金，由本港有上市的歐舒丹（L'Occitane，973）頂上。<br>這間在歐舒丹常務董事Andre Hoffmann眼中的「非常、非常貴」天價舖位，絕不能夠靠賣handcream，交行貨就捱得住，同唔少名牌好似agnès b.、Armani一樣，歐舒丹撈過界開cafe吸客，喺澳門的cafe已是亞洲第三間，聽聞唔少女仔都會去朝聖，據Andre去年底透露，單單係呢間舖已令澳門營業額增長逾一倍，究竟名牌做埋咖啡妹work唔work，隨着賭業消退就見真章！<br><br>Samantha<br> https://www.facebook.com/stocksamantha <br>本欄逢周三、五刊出</p></body></html>