<html><header><meta charset="utf-8"><title>車神歐陽若曦　揸盡世界名車　在港要逼巴士</title></header><body><h1>車神歐陽若曦　<br>揸盡世界名車　在港要逼巴士</h1><p>【本報訊】波子王、寶馬王，33歲的歐陽若曦，綽號多多，這個揸盡世界名車，贏盡多項重要賽事的新一代香港車神，卻在月前在澳門舉行的世界房車賽尾站大熱倒灶，「前面炒車，被迫退賽，失望梗有，但都要往前看」。下月新賽季開鑼，積極組織新車隊的他，無暇傷春，本周又飛往葡萄牙測試新車，為新賽季做好準備，「成日埋怨，只會再輸」。勇往直前，他說才是賽車手應有的本色。<br>記者：呂麗嬋</p><p>劉德華舊作《烈火戰車》深入民心，總以為愛「鍊車」的人，又「寸」又好火，但眼前的歐陽若曦，笑容謙厚，禮貌周周，新婚的他，港人太太還是教友，似好好先生多過火爆車手！「賽車要高度集中，要好冷靜㗎。」他笑着平反。一年三分二時間不在港，上年就參加了橫越歐亞共27個賽事，但車神在港連代步的私家車都欠奉，同你我一樣，逼巴士，捱塞車；也得為每年龐大的贊助費四出寫計劃書洽談合作，酷得有血有肉。<br>「成立一支車隊支出唔少，無贊助好難生存。」賽車場，英雄地，加大油缸、高性能，一架戰車動輒數百萬甚至千萬，「世界級嘅賽事分獨立隊同車廠隊，後者有大車廠支持，由性能到工程支援，不能同日而語」。籌組私人車隊，在有限資金奮力博出頭，在溫哥華出生的他，是少有在世界級賽事中有排名的華人車手。他不諱言，年前過世的爸爸，對他影響至深。「二十歲前，爸爸係我嘅私人教練，由技術到做人，冇佢就冇我。」爸爸是業餘賽車手，四歲已跟着爸爸腳尾到賽場觀戰、八歲參加小型賽車比賽，12歲贏得首個全美冠軍，就連大學，他也選修運動市場學，學習寫計劃書爭取贊助。他直言實踐夢想路遙遙，按部就班，無暇耍酷，「比賽唔一定贏，爸爸對我唯一要求係：一定要認真」。為了爭取大賽經驗，過去十年，他的人生，大半都在路上。</p><p>忙練習 結婚前一日才回港
</p><p>「結婚前一日先回港，夠晒經典，好在太太體諒。又試過有主辦單位問我有無興趣參加聽日嘅賽事，我二話不說就去執行李。」他深知，要成功，便得累積參賽經驗，沒有捷徑，「最頂級嘅賽事，大部份都喺歐洲，華人車手要熟習賽道，需要更艱苦嘅練習」，所以盡早到達賽場適應環境，沒有天才波。<br> 日內飛葡萄牙測試新車，為新賽季做準備，下月他卻短留香港，為非牟利的賽車培訓計劃任導師，在港推廣賽車運動，「喺香港，好多人對賽車運動印象負面，以為玩親賽事嘅，都係飛車黨，但其實係源於唔了解，試過喺賽道奔馳，平時揸車嘅安全意識都會提高，信不信由你。」他笑着說。</p></body></html>