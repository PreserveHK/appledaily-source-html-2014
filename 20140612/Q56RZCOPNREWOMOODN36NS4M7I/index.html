<html><header><meta charset="utf-8"><title>中環在線：冼國林搭路搞飯局　斟網購大計王維基密會卓悅老闆 - 李華華</title></header><body><h1>中環在線：冼國林搭路搞飯局　斟網購大計<br>王維基密會卓悅老闆 - 李華華</h1><p>噚日中午12點半，喺ICC嘅RITZ-CARLTON酒店一間食府，有一枱組合幾特別嘅食客，列席者包括卓悅（653）老闆葉俊亨（Wilson）同太太鍾佩雲、康健國際（3886）行政總裁曹貴子、仲有第一信用財務（8215）主席冼國林等等，人稱魔童嘅香港電視（1137）主席王維基竟然都係座上客。表面上大纜都扯唔埋嘅一班人，原來有生意大計要密斟。<br>魔童再申請免費電視牌照做緊公眾諮詢，同一時間，佢繼續籌備「網上又一城」。據聞，噚日呢個飯局係經冼國林搭路，畀魔童同Wilson洽商網上購物頻道嘅合作。</p><p>人人拎走一袋卓悅禮品</p><p>佢哋全部人大約12點半前後腳搭𨋢上酒店食飯，唔夠兩粒鐘，魔童先走，2點10分喺電梯大堂現身，佢乜都冇講，身後一位靚女就拎住兩個卓悅紙袋。呢位靚女係魔童嘅下屬，負責網購業務，主要去傾商戶合作。<br>半粒鐘後，Wilson同太太一行人亦搭𨋢走，佢哋送別同樣拎住卓悅紙袋嘅冼國林同曹貴子後，坦白承認同魔童傾緊生意上「好初步嘅洽商」，仲講到網上平台係發展趨勢，「初步大家都ok嘅」。<br>查實魔童近一個月都積極物色網購合作夥伴，先係4月底搵CEC國際（阿信屋，759）加入成為佢網購旗下商店，近月護膚品牌零售商奧思集團（1161）又公開承認同魔童傾合作，卓悅除咗賣化妝品，仲有賣零食嘅「一生良品」，唔知最終傾唔傾得成呢？<br>為免引起誤會，王維基噚晚透過公關強調，旗下網購只賣正價正貨，唔賣水貨。<br><br>李華華<br>mailto:LiWaWa@AppleDaily.com</p><p>【壹錘定音】星期一至五，早上8點開咪！<br> http://hammerout.hk <br><br>立即更新《蘋果動新聞》app<br> https://bitly.com/AppleDailyiOSApp <br> https://bitly.com/appledailyandroidapp  </p></body></html>