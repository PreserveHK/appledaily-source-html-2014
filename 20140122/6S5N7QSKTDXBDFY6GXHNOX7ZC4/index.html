<html><header><meta charset="utf-8"><title>中環在線：央企高層興玩音樂椅國航舵手快換人 - 李華華</title></header><body><h1>中環在線：央企高層興玩音樂椅<br>國航舵手快換人 - 李華華</h1><p>央企每隔幾年就有高層執位，新近聽聞跟國泰航空（293）有互控關係嘅中國國航（753）就快有高層執位，總裁蔡劍江有機會升做董事長，暫時未知邊位接佢𠵱家個位。國航、東航（670）同南航（1055）2008年試過兜亂高層，唔知國航今次高層調動會否引發內地三大航空公司新一輪音樂椅呢？</p><p>總裁將從缺</p><p>國航董事長王昌順前年坐呢個位之前，曾經喺南航同民航總局任職，據聞，佢將會調去交通運輸部做高官，董事局有意升50歲嘅總裁蔡劍江做董事長。仲記得2006年國泰同國航密斟，買晒港龍航空，蔡劍江當年嘅角色都幾吃重，如果真係做埋董事長或者有助加強兩間公司嘅合作喎。<br>至於蔡劍江𠵱家總裁個位，就未定邊位接。2008年三大內地航空公司都有高層玩音樂椅，當年主要係東航重組，南航董事長劉紹勇調去做東航董事長，國航母公司副總經理馬須倫調做東航總經理，今次喺另一個航空公司搵人做國航總裁都未定。<br>事實上，唔同行業嘅央企不時出現高層互換，最經典係十年前中移動（941）董事長王曉初調任中電信（728）董事長，聯通（762）董事長王建宙調做中移動董事長。<br>近些少，幾乎係中海油（883）標記嘅董事長傅成玉就喺2011年調做中石化（386）董事長，由中石油（857）母公司副總經理王宜林接佢個位。<br><br>李華華<br>mailto:LiWaWa@AppleDaily.com</p></body></html>