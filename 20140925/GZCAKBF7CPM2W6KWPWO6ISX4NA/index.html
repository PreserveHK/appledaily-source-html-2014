<html><header><meta charset="utf-8"><title>去年七月至今冇嘢做周家蔚求離無綫</title></header><body><h1>去年七月至今冇嘢做<br>周家蔚求離無綫</h1><p>無綫在一個月內已先後有三位藝人高鈞賢、石天欣和楊洛婷不願續約或不被續約，最近連人妻周家蔚都想跟合作8年的大台提前解約。據悉06年港姐出身的周家蔚，數年前被迫簽一年一騷，工作量似有還無，最近一次擔正做節目已是去年7月與曾華倩和林曉峰主持《小B大任務》。</p><p>今返公司傾解約</p><p>周家蔚昨在電話中承認今日會返無綫傾解約事宜，她說：「其實我同徐淑敏嘅case差唔多，唔係想去其他電視台工作，主要係想專心照顧小朋友同搞網上童裝生意。」是否退出幕前？她笑說：「我都算退出咗，基本上冇乜做幕前好耐，監製都預我唔出嚟。」可擔心無綫不放人？她無奈說：「簽約同拍拖一樣都係講雙方，如果佢又唔係畀好多工作我，我又唔係好鍾意做，咁不如分手啦。」有指家蔚每次接商演都會被無綫抽佣金，她避談說：「公司都有安排，不過好多公關朋友會直接搵我。」有傳周家蔚已懷有第二胎兩個月，她賣關子說：「我遲啲真係要做湊仔婆。」<br></p><p>高鈞賢恨收插蘇</p><p>高鈞賢離巢後甚為吃香，昨日到商台做訪問時透露有線、nowTV和內地電影工作亦洽談中，亞視曾希望找他做《亞洲先生》評判，但已婉拒。對羅蘭收旅行插蘇代替騷錢，他說：「畀我都想收禮物，如果有金插蘇就好。」有傳楊洛婷密密賺外快惹公司不滿，結果被自然流失，被爆年賺四百萬兼有三層樓，楊洛婷昨說：「金融海嘯買樓畀父母，其他畀少少私隱我，𠵱家工作都排到明年3月好滿足。」石天欣昨出席nowTV活動時，表示被無綫催還證件等，她擔心交還物件時不捨同事而爆喊。<br>此外，TVB職員協會為表達對無綫裁減50名員工不滿和悲憤，發動同事今日穿黑衣上班，並於今晚6時至7時在將軍澳電視城門外集會，將進行默哀及抗議。<br>採訪：嵐山、非非、馬建華<br>攝影：卓寶花</p></body></html>