<html><header><meta charset="utf-8"><title>中環在線：友邦高層拍MV博到盡CEO戴黑超rap歌　兩日有8萬人睇 - 李華華</title></header><body><h1>中環在線：友邦高層拍MV博到盡<br>CEO戴黑超rap歌　兩日有8萬人睇 - 李華華</h1><p>臨近年尾，唔少公司諗計多謝同事一年努力工作，最簡單直接當然係大派花紅喇，友邦保險（1299）嘅管理層就諗到一條好爆嘅橋，十幾位平時只穿西裝、套裝嘅管理層，竟然豁晒出去，齊換上rapper造型，rap咗一首兩分幾鐘嘅歌，既多謝同事又賣廣告，令大家睇到O晒嘴。<br>友邦每年11月底年結，友邦香港及澳門管理層因此專登炮製一條短片，喺前日（12月1日）放上網，公諸同好兼多謝同事一年工作。聞說過去兩年都有類似音樂短片，前年主題係Gangnam Style，舊年就係衝上雲霄，不過呢兩條片冇乜人留意到，亦唔及今年呢條rapper片咁爆。<br>十幾位管理層絕無欺場，佢哋都盡晒力去腳印印、手指指。年紀有番咁上下嘅友邦香港及澳門名譽主席林文德亦粉墨登場，戴住條粗鏈，手指指咁樣喺片頭都講咗句：「3、2、1，GO！」<br>首席執行官（CEO）陳榮聲更加係特別裝身，戴上黑超、粗頸鏈、大戒指，加埋手勢同chok樣，算係似模似樣。其他高層平日斯斯文文，亦換形象玩埋一份。</p><p>網民佩服勇氣可嘉</p><p>呢條片放上網兩日，截至噚晚8點已經有超過7.8萬人睇過，就連年輕人必睇嘅雜誌《100毛》都轉載，就知道呢條片幾咁潮。<br>對於管理層肯放下身段拍呢條片，有友邦經紀就話「睇落幾好笑，真係辛苦晒佢哋」，雖然有網民留言話呢個係「公關災難」、「家陣真係搵食艱難」之類，不過亦有唔少網民佩服管理層嘅勇氣，認真勇氣可嘉。<br><br>AIA香港MV<br> https://www.facebook.com/video.php?v=802127923179197&amp;set=vb.233237970068198&amp;type=2&amp;theater <br><br>李華華<br>mailto:LiWaWa@AppleDaily.com</p></body></html>