<html><header><meta charset="utf-8"><title>魚樂無窮：中外運發威坐五望六 - 唐牛</title></header><body><h1>魚樂無窮：中外運發威坐五望六 - 唐牛</h1><p>恒指雖於23000大關徘徊，成交亦維持低水平，但個股炒風漸濃，近日推介亦有不錯表現，先跟進一下︰億和（838）回氣一日後，噚日按捺不住再升近4%，新升浪已成，繼續睇兩蚊樓上；中滔環保（1363）尾市發力，收市創兩個月高，睇下今次能否衝破橫行區，如果再一次回落，宜先食一半。金蝶（268）圓底炒上，正挑戰頸線阻力，破位可見3元。其餘利信達（738）及利亞零售（831）慢火煎魚格，有貨者要畀少少耐性。<br>今日推介中外運（598），圖表走勢贏晒︰噚日成功突破旗形，日線圖呈45度角上升，由2008年計起嘅月線圖，亦造出大圓底，短中長線指標全部正到冇朋友，坐五望六格。<br>睇基本因素亦高幾班，首季盈利按年勁升71%至2.5億銀，動力指數爆晒燈。電子商貿日益重要，公司嘅貨運代理、船務代理、倉儲及碼頭服務、快遞服務等，開正網購嗰瓣，前景一片大好。</p><p>憧憬注資　估值便宜</p><p>另一方面，母公司手頭上有大量物流業務等住注入公司，成為物流上市旗艦指日可待，值得加分。咁究竟幾時郁手？公司近日發行10億人仔債券，話唔定就係注資嘅前期工作！<br>大和日前發表研究報告，維持中外運買入評級，目標價更大幅調高44%至5.2元，較現價4.7元，有11%潛在升幅，屆時彭博綜合券商預測市盈率僅16.4倍，較同業嘉里物流（636）仍有近兩成折讓！<br><br>唐牛<br> https://www.facebook.com/tongcow88 </p><p>【壹錘定音】星期一至五，早上8點開咪！<br> http://hk.apple.nextmedia.com/livestream/channel/lishow <br> <br>立即更新Android《蘋果動新聞》app<br> https://bitly.com/appledailyandroidapp  </p></body></html>