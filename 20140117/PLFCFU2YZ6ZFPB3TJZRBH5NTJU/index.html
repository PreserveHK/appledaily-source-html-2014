<html><header><meta charset="utf-8"><title>魚樂無窮：半新股有𤓓味要小心 - 唐牛</title></header><body><h1>魚樂無窮：半新股有𤓓味要小心 - 唐牛</h1><p>恒指逼近23000大關，熱炒板塊齊齊散水。手遊、彩票、支付全部腳軟，僅餘環保股獨力支撐。不過最令唐牛擔心，就係半新股有見頂迹象︰早前喪炒嘅中華包裝（1439），創上市新低，一旦失守0.67元，將觸發新一輪沽貨潮。超購逾千倍嘅童裝股米格（1247），掛牌僅兩日，已由高位回落三成，蟹貨重重。全城瘋搶新股Magnum（2080），市傳超購逾3,000倍，打破米蘭站（1150）紀錄之餘，頭鎚飛只分得三手，同白做冇分別。此刻，唐牛腦海只浮現「上帝要你滅亡，必先要你瘋狂」這老掉牙金句。瘋狂派對總有落幕時，始終熱炒股已累積龐大升幅，有心人要獲利，沽盤可以十分凶狠，現階段不妨減減磅，撈底則等待恐慌時刻才出擊。<br>彩星玩具（869）一如預期出現好消息出貨，但沽壓卻較預期大，業績好是不爭的事實，更隨時有機會派息，調整實提供一個低吸機會。今輪升浪一直守穩50日線（昨處3.53元），撈第一注可以此作指標。<br>環保股有勢，風電股大唐新能源（1798）炒高11%收市，集團中期多賺1.2倍，盈利相當於2012年全年兩倍，盈喜冇走雞，但舊年至今僅累升七成，同業則數以倍計，完全未反映業績翻身利好消息，追落後可以用兩蚊做目標！</p><p>唐牛</p></body></html>