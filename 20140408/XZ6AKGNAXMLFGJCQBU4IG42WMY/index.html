<html><header><meta charset="utf-8"><title>金手指：同共產政權對賭 - 孫柏文</title></header><body><h1>金手指：同共產政權對賭 - 孫柏文</h1><p>近期孫柏文不斷寫關於大陸嚟緊嘅信貸危機。兩周前我直情話而家對大陸情況嘅感覺，有如喺2007年我對花旗國咁。點知我講完冇耐，前宗主國保守黨黨報《每日電訊報》，就登咗篇話大陸唔掂、香港都會揩嘢嘅文。當然，有好多人都唔同意我嘅講法，有啲甚至係本版金手指嘅鄰居，仲要係我非常尊敬嘅前輩！但數就係數，成個信貸系統呢五年放幾十萬億元出去，要冇事就要睇究竟條數有冇得還。如果冇，邊個要食咗條數。</p><p>若不改革系統將崩潰</p><p>近五年大陸銀行放咗出去嘅債由9萬億美元升到24萬億美元。新放嘅15萬億美元有幾多？係大陸國民生產總值嘅170%。條數仲未計地區政府債同信託產品影子銀行系統多咗嘅債。大家都知經濟增長大陸冠全球，但咁樣貸款出去點會冇呢個打類固醇式嘅增長？多唔使講，如中央最高領導覺得咁嘅信貸增長係冇事，咁又點解唔一切照舊，年年袋7.5增長呢？<br>中央最高領導，唔同香港啲本地官員同陀地反對派，睇外國例子時會睇埋前因後果。對中央有最深遠影響嘅case studies，就係50至80年代嘅蘇聯、80年代嘅日本同埋90年代嘅印尼。呢三個地方喺嗰啲時段，都曾經俾啲低水準傳媒講到會領導世界，同今日嘅大陸一樣。佢哋當年爆煲出事前就算有人話暴風雨嚟緊，都有好多德高望重嘅人話杞人憂天。但原來呢三個case studies就有一項數據，我國中央領導係深信解釋點解最尾三個地方都出事。呢個數據就係資本回報率return on capital，即係每掟一蚊出去投資會有幾多實際回報。<br>原來嗰三個地方啲領導，當年一路睇住每掟一蚊出去嘅投資，回報越來越少嘅情況下都唔改革，一切照舊。到最尾就成個系統崩潰，政權倒台。所以一切照舊結束，如你仲喺到賭中央學以前咁救市所以買定中國建材（3323），我只可以話你就係同共產黨政權自我救亡行動對賭。<br><br>孫柏文　獨立股評人<br> http://facebook.com/shuen <br>本欄逢周二刊出</p></body></html>