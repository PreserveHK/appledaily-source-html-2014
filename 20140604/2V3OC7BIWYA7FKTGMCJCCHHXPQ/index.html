<html><header><meta charset="utf-8"><title>魚樂無窮：世盃概念股滄海遺珠 - 唐牛</title></header><body><h1>魚樂無窮：世盃概念股滄海遺珠 - 唐牛</h1><p>有追開本欄嘅戰友都知道，唐牛係六窮月好友，不過此刻卻有少許動搖。噚日粗略睇過各大報章，竟然出現九成唱好奇景。歷史告訴我們，當市場看法一面倒時，反高潮就會出現，希望今次吉人天相吧。<br>世界盃進入倒數mode，唔少波友已經狂掃薯片花生啤酒汽水，主打零食嘅阿信屋母公司CEC國際（759）單日爆升一成，睇嚟開波前仲有得去。主營OK便利店嘅利亞零售（831）同樣食正條水，趁開車前買定有着數。<br>先睇基本因素，扣除出售物業收益後，公司去年實際少賺24.8%至1.5億銀，主要受累人工及租金高企。不過，本港零售正處於沙氏以來最差環境，租金肯定有下調空間，利亞業績有望復勇。派息吸引屬另一賣點，去年連特別息共56.8仙，現價息率高達11厘，睇到流晒口水！</p><p>利亞網絡潛力待爆發</p><p>有玩開淘寶嘅戰友都知道，OK便利店乃其中一個熱門收貨地點，香港、深圳及廣州分店最新分店數目達451間，單計香港亦有335間，網絡規模勁過阿信屋，在物流地位日益提升下，絕對有價有市，一旦獲阿里巴巴或騰訊（700）睇中，真係不得了！事實上，以大股東馮氏家族嘅脈絡，要促成呢單交易唔難。唔信？你初初會諗到文化中國（1060）同中信21（241）會泊到雙馬嘅碼頭嗎？<br>唯一一個瑕疪，就係成交疏落，皆因近八成股份由大股東及基金揸晒，但貨疏更易舞上，今次世界盃隨時就係催化劑。<br><br>唐牛<br> https://www.facebook.com/tongcow88 </p><p>【壹錘定音】6月4日早上8點開咪!<br> http://hk.apple.nextmedia.com/livestream/channel/lishow <br><br>立即更新Android《蘋果動新聞》app<br> https://bitly.com/appledailyandroidapp </p></body></html>