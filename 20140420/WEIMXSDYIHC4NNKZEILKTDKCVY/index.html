<html><header><meta charset="utf-8"><title>關仁隱事：帶30幾個跟班「白兔」奄尖難服侍 - 關仁</title></header><body><h1>關仁隱事：帶30幾個跟班<br>「白兔」奄尖難服侍 - 關仁</h1><p>𠵱家有幾個泡菜仔明星喺內地都好紅，所以內地唔少機構都好肯使錢請佢哋去做騷 ，好似早排有個泡菜仔「白兔」就去咗內地做活動，咁就袋咗成千萬人仔，不過關仁聽某五星酒店高層講，白兔此行搞到天怒人怨。</p><p>即搭羽毛球場</p><p>話說白兔入住某間五星酒店，帶咗成30幾人嚟，佢班隨從喺酒店使人唔使本，而白兔入住酒店第一日，就忽然興起話要打羽毛球，但又唔想出去打，結果就叫酒店即刻搭個臨時羽毛球場畀佢打波。<br>酒店知道佢係貴賓，當然會滿足佢嘅要求，點知用咗幾粒鐘搭咗個羽毛球場畀佢後，仲要俾佢投訴話啲線畫錯晒，叫佢哋再搞過，雖然佢係貴賓，但咁樣使人唔使本，搞到酒店啲職員滿肚怨氣。<br>撰文：關仁</p></body></html>