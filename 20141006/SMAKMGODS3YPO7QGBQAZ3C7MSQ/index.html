<html><header><meta charset="utf-8"><title>情陷夜中環：迷霧 - 葉朗程</title></header><body><h1>情陷夜中環：迷霧 - 葉朗程</h1><p>朋友來電，說飯局取消。「我阿爸阿媽中咗催淚彈。」他說。嗰日瞓到黃朝百晏，那時候的我不明所為何事，還以為「催淚彈」是甚麼新興潮語。「真係催淚彈，啲警察掟催淚彈。」朋友的聲音哽咽。我未聽過佢喊，而事實上，男人老狗又點會隨便喊。「佢哋好辛苦，我好憎梁振英。」朋友終於在電話裏哭起來。政治冷感的朋友說憎恨梁振英，我愕然。我這樣寫不是想為故事增添戲劇感，而是我真的感到愕然。<br>事情的緣起，是朋友的爸爸媽媽決定在9月28日上街表達訴求，而因為兩位老人家（其實都唔係好老，上年才搞過六十大壽）住在上水，所以孝順仔專誠載他們出來。又住上水，又是老人家，別以為他們是鄉下人，他們是打滾商界多年的知識分子，幾年前才退休，之後搬到上水大屋嘆世界。我的朋友一向政治冷感，所以在金鐘附近放低阿爸阿媽，就靜靜在車上等候，並沒有參與佔中。不到一小時，父母急忙叫兒子接走他們，就是因為催淚彈。</p><p>抗爭人士　添上光環</p><p>之後扭開電視，原來未有掟催淚彈之前，先是香港人已經習以為常的胡椒噴霧。佔中未發生之前，坦白說，我也擔心過走在街上表達意見的香港人會失去控制，會四處搞事，會破壞香港經濟。然後在9月28日當天，電視新聞的畫面上，的確看見很多失去控制、四處搞事，和有機會破壞香港經濟的人。我看見的，你們也看得見，那些失去控制的，原來是香港警察。多得部份的香港警察，我們在每位抗爭人士的頭上，看見光環。多得部份的香港警察，我們才知道不合法的公義有多公義，合法的無恥有多無恥。<br>手無寸鐵的婆婆，莫講話佢完全冇攻擊能力，就算佢有，你哋戴晒防毒面具，披上一副天不怕地不怕的武裝，婆婆又可以點傷到你？警察竟然兜口兜面向住婆婆射胡椒噴霧，wow，seriously？如果嗰位警察有仔女，返到屋企之後，佢夠唔夠膽同佢嘅仔女講佢嗰日做過啲乜？究竟是婆婆失控，還是那位警察失控？唔好同人講場面混亂所以你射錯婆婆，幾百萬對眼睇到嗰刻場面係點，你面前淨係得嗰位婆婆，根本安全到不堪。可能你真係冇膽到見到個阿婆都會驚，細膽其實冇罪，但係細膽到咁就唔好學人做警察累人累物。好彩你有個防毒面具，唔係俾人點到你相，你呢世都應該冇運行。<br></p><p>食完胡椒噴霧，主菜催淚彈上枱。看見煙霧瀰漫在熟悉的金鐘海皮一帶，聽見一個又一個催淚彈爆開的聲音，場內響起一陣又一陣的驚叫，煙霧如利刀般把人群迅速砍開幾邊，無助的面孔爭相走避。明白的，反佔中人士的內心可能覺得上街者應有此報，認為香港出現這個畫面，也是我們太激進之故。為咗民主，你話我哋影響咗咁多人搵食，究竟民主係幫人定害人？明白的，部份市民生計被影響，佔中者責無旁貸。我相信佔中者對受影響市民的歉意，不會少於他們爭取民主的決心。<br>上街抗爭的他們會懂得歉疚，因為他們不是蠻人，佢哋知道自己做緊乜，佢哋知道自己為咗乜，佢哋亦唔係文盲，佢哋識得睇字，警察高舉的警告牌寫着「可能會開槍」，佢哋知道繼續抗爭的後果。然而，他們選擇不後退。如果你當時唔喺現場，你唔會明白嗰刻嘅恐懼。為甚麼人會恐懼？千千萬萬種恐懼，也只有一個原因：我們不知道下一秒鐘會發生甚麼事。<br></p><p>和平上街　贏盡掌聲</p><p>現場盡是迷霧，而迷霧中你看見一個二個着到好似變形金剛一樣嘅防暴警察，呢班人唔係要嚟保護你，佢哋係你嘅敵人。佢哋有槍，你再唔走，正如佢哋之前嘅警告一樣，你身上可能會多幾個窿。如果佢哋槍法差啲，射中你要害，你會冇命。明知冇命都唔走，就係呢班抗爭者嘅決心。<br>係，我知，好多市民唔覺得抗爭者偉大，反而覺得佢哋影響交通運作，影響商舖生意，影響學生學業。但你們有沒有想過，抗爭者的損失其實也不會比你們少？佢哋攞條命嚟博，為乜？雖然我都知冇乜可能，但如果真係俾佢哋成功爭取到真普選，一人一票選特首，嗰一票係唔係淨係佢哋有份？佢哋咁做，係為自己？<br>如果呢班人爭取番嚟嘅嘢，係得佢哋自己受惠，咁佢哋係自私，係罔顧他人。但係如果最後真係俾佢哋爭取到，我相信無論你是佔中還是反佔中，你都是會感激他們的。<br></p><p>繫着黃絲帶的香港人，幾日來，真的，正如我這個專欄一樣，也「情」陷在夜中環。情，是關切下一代的情，是熱切爭取真正一人一票的情，是嚮往基本自由的情，所有所有的情，接連幾夜，全都陷在我們的中環裏去。香港未試過咁亂？No，香港未試過咁靚。<br>網上其中瘋傳得最多的一句話：「世上你會看見有甚麼地方，可以有幾萬人上街抗爭，卻沒有一家商舖受到破壞，也沒有一輛私家車被惡意焚毀？能這樣自律的，就是香港人。」香港政府應該多謝一眾繫上黃絲帶和穿上黑衣的我們，自從梁振英管治香港以來，香港未試過喺國際的政治舞台上咁有面子，BBC更加讚到香港天上有地下無。你話英國佬干預香港事，應該叫佢哋收聲？唔係啩？<br>講句公道話，無論你是佔中又好，反佔中又好，你之所以珍惜今日的這個城市，是由誰建立出來的？人哋幫你湊咗個仔咁耐，湊到佢肥肥白白精乖伶俐，跟住你攞番個仔之後，個仔俾你搞到人唔似人鬼唔似鬼。人哋見到於心不忍，想出句聲幫吓你個仔，你呢個老竇就話自己家事唔關人事，然後關埋門餵佢食催淚彈，使唔使咁變態？<br>無論你是哪一邊的人，你都要小心呢個變態佬。激發內訌是他的手段，撕裂我們是他的目的，有他在，香港不見天日。<br><br>葉朗程</p></body></html>