<html><header><meta charset="utf-8"><title>社會公主病 - 鄧達智</title></header><body><h1>社會公主病 - 鄧達智</h1><p>公主病彌漫，老，中，青，少不分年齡階段與性別在我們城市滲透，用作話題搬上港台「講東講西」。準備功課瞄到離港期間舊報標題《貨櫃「屋苑」違法出租》內容細則：「貨櫃層層疊變『屋苑』，150呎單位月租$3,500業主懶理違法：咪釘契囉！」<br>「咪釘契囉！」「差佬大晒啊，你編號幾多，你錄到我噪音分貝幾高先？」「公眾地方唔準講粗口？你錄咗我音咩，你邊位呀，咁L吋？」<br>無日無之，過去這類人叫無賴、流氓。今天美其名：公主病，社會公主病。輕鐵情況好例子，莫論坐霸王車定無心之失？即罰十倍。有關部門捉得緊，罰得嚴，簡直好榜樣，輕鐵霸王少，公主病難培植！<br>一般情況公主須公公扶持，炮製，目下公公多為父母，親人。<br>社會公主病始作俑者，公公當然是無能兼借咗聾耳陳隻耳嘅政府。視而不見，見而不糾正，執法不落力，遇惡不追究，久而久之公主病彌漫，皆因冇王管！<br>何得以「櫃霸」利用貨櫃在元朗崇山新村菜地改變成屋苑？前因，政府從來沒有一套明確警示貨櫃除裝貨之外的用途指引，多年民間走法律罅，以磚頭置貨櫃下面使之離地，超越法律灰色地帶，即可無法無天，層層疊疊有水有電儼然可供人住房屋或辦公室，從無過問並取締；公主病或社會惡霸食過翻尋味，都冇官理，添食再添食，次次如是。直至市民大眾反感，媒體爆大鑊……好運者；後知後覺，後知不覺情況更甚，這些政府部門！<br>除非個別既得利益者為飽私囊；正常情況，我們都害怕郊野公園及鄉郊地方放寬管制，無他，就怕冇王管！最終蒙受環境惡變苦果者，不又是新界居民？<br>CY大興土木處處插旗建樓，卻不見任何新公路甚或擴闊舊路計劃，目前新界不少地段已呈塞車情況，建屋重災區元朗已經塞得一塌糊塗，當一眾公屋雨後春筍冒起之時想必無以復加地嚴重。環境雖然不是人，亦活物，放縱刁民任令惡化，絕對社會公主病產品！</p></body></html>