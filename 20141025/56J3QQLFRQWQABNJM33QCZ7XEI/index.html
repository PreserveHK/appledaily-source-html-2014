<html><header><meta charset="utf-8"><title>體壇拾趣︰禾琪全勝強戰細威</title></header><body><h1>體壇拾趣︰<br>禾琪全勝強戰細威</h1><p>經過咗5日分組賽賽事後，喺新加坡舉行緊嘅WTA年終賽終於決出兩場單打4強戲碼。噚日輸波出線嘅拉雲絲卡，4強對手係紅組冠軍哈蕾普，而另一場就更強勁，由白組3戰全勝嘅禾絲妮雅琪鬥好姊妹兼1姐莎蓮娜。（now633及635台今日2:30pm起直播）</p><p>開齋舒娃照出局</p><p>禾絲妮雅琪頭兩場贏晒，要出線其實已經坐定粒六，但噚日都冇揸流攤，以2:0輕取姬維杜娃，3戰全勝入4強。不過同組嘅另一位靚女舒拉寶娃，雖然苦戰3個幾鐘後贏拉雲絲卡2:1，終於喺今屆賽事開齋，但1勝2負嘅戰績同白組其他兩位球手打平，得失盤差較差要提早出局，個出線席位就由拉雲絲卡攞到。<br>除咗舒娃，噚晚出局嘅大美人仲有伊娃諾域。伊娃喺壓軸嘅紅組比賽打贏咗首名出線嘅哈蕾普，可惜佢唔可以直落兩盤搞掂對手，個4強資格白白送咗畀同樣錄得2勝1負成績嘅莎蓮娜。<br>細威噚日冇比賽打，相信全程睇實雙娃嘅戰果。頭場舒娃贏波出局，細威確定提早蟬聯今年嘅年終世界第1排名；尾場見證伊娃同樣命運，細威就有驚無險出到線。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>