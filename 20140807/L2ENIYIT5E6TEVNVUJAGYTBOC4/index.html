<html><header><meta charset="utf-8"><title>盛女Mandy變柔情妻降服躁底Guy</title></header><body><h1>盛女Mandy變柔情妻<br>降服躁底Guy</h1><p>聞沒女，思盛女。<br>盛女Mandy去年被爆搭上求愛男阿Guy，一年的愛情故事火速開花結果，兩人上周宣佈訂婚，明年拉埋天窗。一對準新人大前日拍拖接受訪問，全程如連體嬰，甜蜜背後原來非常火爆，性格躁底的阿Guy拍拖時未有憐香惜玉，365日內嗌過20次分手，幸好屢獲Mandy包容，沒有狼來了，卻造就了幸福的開始。<br>撰文：比華利<br><br>盛女Mandy crossover求愛男阿Guy，兩個情路dry爆的飢男餓女，一年前因為大台的真人騷宣傳，緣份安排兩人遇上，一拍即合，他們拍拖一年，近日慶祝周年紀念時，阿Guy乘勢求婚，上周一他們在facebook公佈婚訊，全城祝賀。</p><p>分手當食菜</p><p>阿Guy大前日拖實Mandy到尖沙嘴接受訪問，全程十指緊扣，婚訊被廣泛報道，阿Guy得戚說：「我好似登陸月球插旗咁開心。」<br>Mandy有外貌有事業，名花未肯為一棵樹放棄整個森林，參加真人騷《盛女愛作戰》更被揶揄為拜金港女，機緣巧合下認識了另一真人騷《求愛大作戰》的阿Guy，兩人邂逅時並沒過電，Mandy直言看不上怕醜仔阿Guy，後來盛女和求愛男活動多了，Mandy慢慢開始欣賞博士身份的阿Guy學識廣博，阿Guy也被Mandy的鬼馬話題電暈，距離越拉越近。到真人騷播完，眾人各自歸位，阿Guy對Mandy心掛掛，他才意會中了愛情降，發力一追Mandy便成功。<br>別以為兩人的愛情故事甜到漏，Mandy說：「我哋啱啱開始冇耐，阿Guy就要飛英國做研究，我哋只靠facetime談情，小別冇勝新婚，反而問題好多。我哋一有拗撬，阿Guy就話要分手，拍拖一年，大大話話嗌過分手都20次，我都同佢講你因住上得山多終遇虎。」<br></p><p>女負責撲火</p><p>阿Guy知衰及自認躁底：「我哋嗌親交幾血腥又暴力，三、四個月前我哋先吵鑊勁，我又話要同佢分手，我激氣起嚟就一發不可收拾，呢個係我性格上嘅缺失，或者因為成日異地一個人寫論文，個人dry爆好暴躁，我又唔識控制情緒，呢次我哋冷戰咗好耐。」每次幾乎都是Mandy主動撲火，這次都不例外，經過一年磨合，兩人相處漸有默契，拍拖一周年，阿Guy認為是適當時候把Mandy私有化。<br></p><p>躁爆的阿Guy遇上溫柔Mandy，正好產生中和作用，阿Guy在訪問中忽然情深款款說：「基本上我哋係大纜扯唔埋嘅兩個人，Mandy真係上天派佢嚟。老婆，我想趁呢個機會同你講句sorry，多謝你一直不離不棄照顧我呢個精神病人。」Mandy聽後十分受落：「呢啲真係緣份，啱時間畀我遇上啱嘅人，我覺得真係要珍惜。」<br><br>攝影：沈健程<br>場地：Sabatini（帝苑酒店）</p></body></html>