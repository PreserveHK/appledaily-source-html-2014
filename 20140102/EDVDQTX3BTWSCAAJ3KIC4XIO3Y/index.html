<html><header><meta charset="utf-8"><title>中環在線：地產商加薪多過滙豐平均4.5%　睇齊通脹 - 李華華</title></header><body><h1>中環在線：地產商加薪多過滙豐<br>平均4.5%　睇齊通脹 - 李華華</h1><p>新年伊始，大家最關心今年有冇人工加，或者係加幾多。據了解，幾間藍籌地產商，包括恒基地產（012）、恒隆地產（101）、新世界發展（017）、太古A（019）今年平均加薪4.5%，跟通脹水平差唔多，雖然冇乜驚喜，但都算係好消息，滙豐香港今年固定薪酬總池嘅增幅都係3%至4%咋。<br>藍籌股當中，通常係國泰航空（293）最早主動公佈翌年加薪幅度，今年就會平均加薪4.5%，接近舊年11月通脹4.3%，多少對職場有指導作用。</p><p>恒地傳最多十個月花紅</p><p>幾間藍籌地產商都係今個月調整薪酬，恒地老闆李兆基（四叔）出名善待員工，今年同舊年一樣，員工平均加薪4.5%，再加一個月花紅，個別員工表現良好，可能再獲派多幾個月花紅。傳聞有人獲發十個月花紅，應該係賣樓部門嘅員工。<br>咁都啱數嘅，回顧各大地產商舊年嘅賣樓銷情，恒地連續第二年賣樓套現超過100億元。2014年開波，恒地搶先推售迎海2期，畀花紅有助激勵士氣。<br>其他藍籌發展商亦大致跟隨通脹平均加薪4.5%。超人李嘉誠旗下長實（001）就冇提供平均加薪數據，話通常按員工表現而定。照咁估，長實舊年賣樓套現40億元左右，係13年來最差，「樓神」趙國雄會唔會冇人工加呢？<br>新鴻基地產（016）老闆郭炳江早前話，員工今年肯定會加人工，一定有花紅，加薪幅度唔低於同行。郭老闆睇見行家跟大市加薪，員工應該都唔會失望啦。<br>祝大家新年快樂！<br><br>李華華<br>mailto:LiWaWa@AppleDaily.com</p><p>足本收睇《亂噏24》x劉嘉玲； 鄭秀文@杜琪峯再度登場！<br>周一至周五《亂噏24》約定你： http://bit.ly/appletalk24  </p></body></html>