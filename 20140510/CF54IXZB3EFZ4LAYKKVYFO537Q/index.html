<html><header><meta charset="utf-8"><title>亞視咁都得?谷《我和殭屍》冇個識</title></header><body><h1>亞視咁都得?<br>谷《我和殭屍》冇個識</h1><p>被喻為宇宙膠劇的《西遊記》在無綫播映以來，惹來連串劣評，亞視亦加入抽水行列，聲稱徇眾要求，將在歲月留聲台每日準時播五次的陳年舊劇《我和殭屍有個約會》，在後日移師到本港台晚上8時半繼續播映，擺明力撼宇宙膠劇。<br></p><p>主角唔見人</p><p>其實亞視為了《我和殭屍》可謂出盡法寶，早前已經在一個商場舉行記者會，安排藝員扮鬼扮馬撐場，同時更製作了一條兩分幾鐘的短片宣傳，昨日又在大埔總台舉行「打馬騮」行動，更見騎呢，現場設有一張《我和殭屍》的大型海報，不過海報上的演員如尹天照、萬綺雯、楊恭如、張文慈和陳啟泰當然不見蹤影，只見高層葉家寶、冼智偉以及筱靖、鄭伊娜、周嘉莉及黃集鋒等人撐場，他們手執各種兵器，一字排開，對住紙板馬騮施展酷刑，黃集鋒拎住把刀插完又插，插完再插，實行一抽再抽！<br></p><p>擺到明挑機的葉家寶，他稱今次變陣是順應民意，更謂該劇是經典中的經典，歷久常新，很多觀眾喜愛這劇，他說：「殭屍片平時打殭屍，今次打馬騮係感覺風趣啲，唔好對號入座。友台播《西遊記》收視唔係太理想，加上歲月留聲台下星期播映500日，所以本港台慶祝吓！」問到播舊劇擺明慳皮，他謂考慮拍《我和殭屍》前或後傳的微電影。至於可有信心收視贏無綫，他說無評估收視，只想給觀眾選擇。另外，可有找尹天照回歸造勢，他說：「睇緣份，佢好似信主話唔考慮拍殭屍片。」<br>採訪：王連連　<br>攝影：陳順禎</p></body></html>