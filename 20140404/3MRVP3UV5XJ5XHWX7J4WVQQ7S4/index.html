<html><header><meta charset="utf-8"><title>江美儀捱病入廠TVB催復工收買人命？！</title></header><body><h1>江美儀捱病入廠<br>TVB催復工收買人命？！</h1><p>無綫本來搵影帝梁家輝演新劇《使徒行者》，不過因有傷患而辭演。之後森美拍拍下又因病為由辭演易角，沈震軒拍此劇時又炒車致右手骨裂，兩隻手共鑲咗三粒螺絲。呢套劇似乎同傷患好有關連。昨日有報道再話，有份演出嘅江美儀，因連續三晚通頂拍戲，喺上月20日懷疑爆肺，要送院治療，之後返咗屋企休息，陳敏之曾去探病。<br><br>據知，嗰排江美儀連續三日，每日開近廿個鐘頭工。病發當日，江美儀下晝返屋企沖涼後返廠時，工作人員見佢面青青行路又腳浮浮，繼而話心口痛抖唔到氣，之後要去醫院檢查，醫生懷疑係爆肺，要佢住多兩日醫院check真啲，但報道引述知情人士話江美儀唔想件事揚開，於是決定返家休息，但劇組想4月拍晒，於是打俾佢催返工，仲話同劇嘅佘詩曼、林峯催開工，所以日前江美儀已經復工。<br><br>上月24日，江美儀於微博寫道:「因為上星期咳嗽太勵害，咳傷了肋骨之間的肌肉，很痛很痛，到現在已經好很多啦，但就是說話要很輕，做什麼都要慢慢的，整個人都變得溫柔啦！沒有告訴你們就是怕你們擔心囉！」翌日再發微博謂:「上次《使徒行者》的開鏡拜神因為病倒了未能參與，心感可惜！今天我們再舉行多一次，希望這劇台前幕後所有工作人員都能拍攝順利平安幸福！」<br><br>該報道並致電江美儀求證此事，佢就話：「我喺2月25日發燒、由喉嚨痛，之後開始咳，咳到心口痛，醫生懷疑我爆咗肺，依家講嘢都辛苦唔可以咁大聲。」睇番佢個微博，早於2月27日，已寫道:「身體不適在家休息了兩天，最後都係要入醫院！唉！下午發燒發到暈陀陀，但又見凍，所以就入醫院睇下囉！醫生話係喉嚨發炎引至中耳炎發燒到101度幾，打咗針退燒啦，而家已經喺屋企，要休息三日！好辛苦呀！大家真的要好好保重身體啊！」3月12日，已見一臉疲態嘅江美儀貼開工相，當時係晚上十點。<br><br>3月13日，凌晨6點44分，江美儀再貼圖寫道:「你現在能看到這照片，表示你已經起床，準備上課和上班，但我相信，也有人像我一樣剛收工回家，準備去睡覺吧！不論如何，希望你們都有美好的一天！早呀！晚安！」!3月16日，江美儀又貼圖，以愛犬「代言」:「我很累，累得拖鞋還沒脱就睡覺了！晚安囉！」真係陰功。<br><br>江美儀於訪問中，又透露遲啲有場汽車爆炸戲，希望呢幕可以延期拍。而佢仲話由舊年到依家拍咗三套劇，希望拍完呢套劇有得抖下，拎80日大假休息叉電。<br><br>另外，近日喺微信出現一條訊息，訊息內容謂有人話聲稱自己係「江美儀」，話出咗意外急需要錢幫，而昨晚美儀就喺微博到澄清，話呢個人唔係佢：「各位朋友，我並沒有出什麼意外，也不需要錢應急，這在微信的人並非我本人，請大家小心！謝謝！」</p></body></html>