<html><header><meta charset="utf-8"><title>中環在線：失體操隊贊助資格　體操王子冇面上市十年首甩拖　安踏取代 - 李華華</title></header><body><h1>中環在線：<br>失體操隊贊助資格　體操王子冇面<br>上市十年首甩拖　安踏取代 - 李華華</h1><p>講起李寧（2331），大家通常第一時間諗起生招牌「體操王子」李寧，勢估唔到體操王子竟然都有痛失國家隊體操贊助嘅一日！早已取代李寧、成為內地本土體育品牌「一哥」嘅安踏（2020），噚日宣佈奪得中國體操國家隊嘅贊助。</p><p>安踏未必出好多錢爭</p><p>安踏噚日早上喺北京正式跟國家體育總局嘅體操運動管理中心簽約，意味嚟緊世錦賽、亞運、以至2016年巴西奧運，中國隊嘅體操選手，都由李寧改着安踏服裝應戰。李寧自2004年上市以來，一直都贊助國家體操隊，今次係公司至少10年來，首次喪失呢項咁有代表性嘅贊助。<br>安踏冇披露今次贊助嘅費用同年期，有分析員認為，以安踏一向節儉嘅作風，贊助費應該唔會話超貴，甚至有可能唔使點出手爭，事關李寧早就冇乜銀彈可花，公司近年搞轉型、做零售，資金有啲掹掹緊，有口痕友直情話，李寧今次失贊助，應該因為冇乜budget。<br>李寧早前天價翻兜贊助CBA籃球聯賽，又簽下NBA球星Dwyane Wade，出限量波鞋，可惜業務整體表現未見顯著復蘇，上月更再發盈警，預告上半年要蝕錢。投資界對李寧計唔到財務效益又不斷使錢，甚至連復蘇時間表都冇，早就唔耐煩。<br>其實體操係小眾運動，你話每年可以賣得出幾多件體操服裝？只是體操項目喺每次大型運動會中，都係國家隊奪金重點，吸睛力極高，有廣告價值。李寧今次失去體操贊助，對業務影響很少，反而係王子顏面受損較大。<br><br>李華華<br>mailto:LiWaWa@AppleDaily.com</p></body></html>